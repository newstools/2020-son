EN NÁ 12 jaar van skool is die 2019-matrieks nou amptelik unemployed! Die leerders het gister die laaste rapport van hulle skoolloopbaan gekry. Vir sommige was dit goeie nuus; vir ander was die tyding nie so goed nie. Leerders aan die Hoërskool St. Andrews in Elsiesrivier is aangesê om nie moed op te gee nie. Hier het die slaagsyfer met ’n yslike 22% gestyg. Charley du Preez, die skool se kurator-skoolhoof, het aan die leerders gesê: “Jóú tyd is nie altyd almal se tyd nie. So, gaan steeds aan. Dis nie die einde nie.” Toe die leerders hulle uitslae kry, kon ’n mens die tension in die kamer met ’n mes sny. Destiny Strydom is van die eerstes wat geweet het sy slaag. Vir dié meisie beteken dit meer as net om te slaag. Sy is die eerste meisie in haar familie wat matriek maak. Haar mamma, Annelize, kon nie ophou huil toe sy hoor haar dogter het nie net geslaag nie, sy is ook een van die skool se drie grootste uitblinkers. Met trane wat oor haar wange stroom, vertel sy: “Ek is so trots, ek kan nie eens my emosies beheer nie. “Al my kind se harde werk het afbetaal. Dit was haar destiny.”