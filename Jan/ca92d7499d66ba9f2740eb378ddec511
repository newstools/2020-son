’N VERDAGTE verskyn eersdaags in die plaaslike landdroshof nadat ’n skoonheid­salon in Sentraal beroof is. Kol. Priscilla Naidu, ’n polisiewoordvoerder, het gesê drie onbekende mans het gister so 10:55 by ’n skoonheidsalon op die hoek van Rink- en Parlementstraat ingestap en ’n vuurwapen op die klaer en sy assistent gerig. Volgens Naidu het die klaer geld getel toe die boosdoeners daar aankom. Terwyl die verdagtes besig was om die perseel met die geld te verlaat, het die 38-jarige eienaar die gewapende verdagte getackle. Die ander twee verdagtes het met R5 000 weggehardloop. Naidu sê cops was besig met patrolliewerk in die omgewing en het die commotion buite die onderneming gehoor. Die lede het onmiddellik ’n U-turn gemaak en ondersoek ingestel. Een man is in hegtenis geneem. Daar is op ’n rewolwer beslag gelê. Die 20-jarige sal op klagte van sakeroof en die onwettige besit van ’n vuurwapen en ammunisie voorkom.