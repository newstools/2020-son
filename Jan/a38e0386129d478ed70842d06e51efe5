OPLETTENDE bloues het op Oujaarsdag ’n groot aantal gesmokkelde sigare onderskep. Die Kubaanse sigare was bedoel vir die plaaslike mark, maar Namakwalandse cops het dit by die Vioolsdrift-grenspos onderskep, volgens ’n polisiewoordvoerder, brig. Mohale Ramatseba. Die cops het die sigare tydens ’n roetine-ondersoek in ’n passasiersbus gekry. Die geraamde waarde daarvan is R650 000. Volgens Ramatseba het die sigaarman die Doeane- en Aksynswet oortree. Dus is ’n stewige “Nuwejaarsboete” van R303 800 aan hom uitgereik. In die dorp Steinkopf het die plaaslike cops net voor Nuwejaar op ’n welige daggaplantasie in ’n jaart afgekom. Die cops, onder leiding van die groepbevelvoerder, brig. Francis Hender, het dit dadelik verwyder, maar niemand is nog daarvoor in hegtenis geneem nie. In Roodepan, Kimberley, het die cops ’n daggaplantasie in ’n huis se jaart ontdek en die plante uitgetrek. Die geraamde waarde daarvan is R60 000. Vroeër is Operasie Phakisa in Namakwaland uitgevoer. Daar is gefokus op kusgebiede soos Port Nolloth, Kleinsee, Alexanderbaai, Hondeklipbaai en Groenrivier. Die cops het probeer om marineverwante misdade en onwettige diamantmynbedrywighede hok te slaan. Boetes ter waarde van duisende rande is tydens dié operasie uitgereik. Ook is beslag gelê op byvoorbeeld ’n bakkie, jaggeweer, die karkas van ’n wildsbok, stroop vir okkapype en verskeie tablette wat tot verslawing kan lei. Volgens Ramatseba was die misdaadsyfer in die Port Nolloth-omgewing en ander kusgebiede aansienlik laer danksy die verhoogde polisieteenwoordigheid. Port Nolloth kry baie vakansiegangers in die feestyd. Volgens Ramatseba gaan die polisie dus tot ná die besige tyd steeds baie sigbaar wees.