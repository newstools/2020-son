ZUBAYR Hamza is ongetwyfeld tans een van die talentvolste jong kolwers in Suid-Afrika. Hiervan getuig ’n indrukwekkende gemiddelde van 49.10 in 62 eersterangse wedstryde. Hy het in dié tydperk 11 honderdtalle en 24 vyftigtalle aangeteken. Hy het met sulke vertonings die afgelope paar seisoene vir die Cape Cobras geskitter en is presies ’n jaar gelede gekies om sy land op die hoogste vlak te verteenwoordig. Met Hashim Amla nog lid van die span het die 24-jarige Kapenaar aanvanklik eers op nommer 5 gekolf, maar sedert Amla se uittrede is Hamza die taak gelaat om op nommer 3 in die kolforde in te stap. “Ja, dis ’n moeilike posisie om in te kolf. Ek kolf al die afgelope paar seisoene op nommer drie. “Soveel as wat ek dus probeer om die posisie my eie te maak, probeer ek ook leer en aanpas soveel as wat ek kan. “Hopelik sal ek die vrugte pluk in die volgende toets,” meen Hamza. Uitvoering So, gaan hy daarby baat vind dat Jacques Kallis nou die Pro­teas se kolfkonsultant is? “Ja, definitief. Daar is ’n paar tegniese foutjies wat ons probeer uitstryk die laaste tyd. Van hier af is dit net ’n kwessie van uitvoering en mindset in die wedstryd.” Al het hy dit nie in soveel woorde gesê nie, is die kanse goed dat Kallis hom met sy voetwerk help. Hy het veral in die eerste toets op Centurion baie aan die bykant van die bal gebly, wat hom vatbaar maak om weg van sy lyf te speel. Daar was egter ’n verbetering in die toets op Nuweland, al kon hy nie ’n groot telling kry nie. Die Kapenaar het tot dusver tellings van 41, 0, 62, 0, 39, 4, 5 en 18 in sy toetsloopbaan aangeteken. Die groot telling ontduik hom dus nog. “Ek geniet dit om op St. George­’s­­­ Park te kolf. Die band verskaf altyd ’n vars atmosfeer en hopelik kan ek dit tot my voordeel gebruik.” Hopelik kan Hamza die mense in die Baai rede gee om te jol ...