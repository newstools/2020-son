ROBBI Kempson, die Southern Kings se tussentydse afrigter, is in sy noppies dat sy span terugkeer na die speelveld ná meer as ’n maand sedert hulle laaste wedstryd in November verlede jaar. Hulle kom môre op die beroemde Murrayfield in Skotland teen Edinburgh te staan. Die Oos-Kapenaars beleef maar ’n treurige seisoen en beklee tans die heel laaste posisie in die B-konferensie van die Pro14. Hulle kon nog net een wedstryd uit sewe probeerslae hierdie seisoen wen. Kempson se manne het ’n Desember-breek geniet en het weer ná Kersfees begin slyp. “Die manne het ’n goeie break geniet, maar toe hulle terugkeer, het ons toetse op hulle gedoen en ons is bly almal is fiks en gesond. Ons het geen beserings om ons oor te bekommer voor die Edinburgh-wedstryd nie.” Een van Kempson se mees ervare spelers, die stut Schalk Ferreira, het ook nou herstel van ’n besering en sal sy eerste wedstryd van die seisoen speel. Kempson, op sy dag self ’n Springbok-stut, sê: “Ons is baie happy om Schalk terug te hê. Hy het baie goed gedoen met sy rehabilitasie. “Hy is nou beter gekondisioneer as in die verlede. Hy was ook baie professioneel met die wyse waarop hy sy rehab gedoen het. Ons is bevoorreg om sy ervaring terug te hê vir ’n moeilike wedstryd teen Edinburgh wat onlangs die Glasgow Warriors geklop het,” meen Kempson. Southern Kings-toergroep – Voorspelers: Schalk Ferreira, Bobby de Wee, Jacques du Toit, Alandré van Rooyen, Thembelani Bholi, Elrigh Louw, Chad Solomon, Ruaan Lerm, Rossouw de Klerk, Aston Fortuin, De-Jay Terblanche, Pieter Scholtz, Xandré Vos, JC Astle, Jerry Sexton. Agterspelers: Yaw Penxe, Bader Pretorius, Sibu­siso Sithole, Stefan Ungerer, Andell Loubser, Courtney Winnaar, JT Jackson, Theo Maree, Howard Mnisi, Erich Cronjé­.