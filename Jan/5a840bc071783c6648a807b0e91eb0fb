AUSTRALIË se krieketspan, aangevuur deur die wegbreekbouler, Nathan Lyon, het skoonskip gemaak en Nieu-Seeland in die derde (en laaste) toets met 279 lopies afgeransel. Lyon het die Kiwi’s dronk gespin en uiteindelik geëindig met ’n wedstryd-ontleding van 10/118. Honderdtal Marnus Labuschagne het sy 215 in die eerste beurt opgevolg met 59 en is welverdiend as die speler van die wedstryd én die reeks aangewys. David Warner het oornag op 23* en daarna die pap dik aangemaak en sy vierde honderdtal in sy laaste ag toetsbeurte aangeteken. Joe Burns (40) en Labuschagne (59) het ook bydraes ge­lewer voordat Tim Paine, die Aussie-kaptein, die beurt gesluit het. Die Black Caps is die taak gestel om 416 vir ’n oorwinning te behaal, maar is vir ’n skamele 136 uitgehaal danksy Lyon se 5/50 en Mitchell Starc se 3/25. Nieu-Seeland was vroeg reeds 22/4, met net Colin de Grandhomme (52) en Ross Taylor (22) wat enige noemenswaardige telling aangeteken het. Taylor het in die proses die gewese kaptein Stephen Fleming (7 172) verbygesteek en is nou met 7 174* NS se voorste lopiemaker in toetskrieket. Labuschagne, ’n boorling van Klerksdorp, kan tans nie ’n voet verkeerd sit nie en is volgens statistieke tans waarskynlik die wêreld se beste kolwer. Hy het in sy laaste sewe kolfbeurte teen Pakistan en Nieu-Seeland tellings van 185, 162, 143, 50, 63, 215 en 59 aangeteken. Dis ’n allemintige 877 lopies teen ’n reusegemiddelde van 125.2. Uitspreek Hy spog tans met ’n loopbaan-gemiddelde van 63.43, met net die legendariese Sir Don Bradman (99.94) wat ’n beter average het as Labuschagne of “Labu-shane”, soos sy aangenome landgenote sy van uitspreek. Australië wen die toetsreeks 3-0.