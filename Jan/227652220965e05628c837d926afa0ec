HOU verby die druiwever­kopers op die N1 en draai by ’n plaas in as jy regtig vir die wingerdvrug lus is. Só maan die polisie en die plaaslike leiers van De Doorns nadat vele rooftogte die laaste ruk daar aangemeld is. Sers. Noloyiso Rwexana, polisiewoordvoerder, sê talle motoriste stop naby die GG-plakkerskamp op die N1 by De Doorns om van die druiwe te koop. Maar dan word hulle slagoffers van misdaad. “Misdadigers gryp die geleentheid aan om hulle van hulle kosbare besittings soos geld en selfone te beroof.” Inwoners sê daar was voorheen groot borde wat mense gewaarsku het om nie langs die pad stil te hou vir druiwe nie. Maar dié borde is nou missing in action. Sandra “Begeffs” Boois, gemeenskapsleier en boorling van De Doorns, sê die afgelope week was daar ’n spike in dié soort voorvalle. “Die meeste slagoffers is bejaarde mense. “Ek voel so jammer dat so iets met hulle moet gebeur.” Boois sê mense moet veiligheid eerste stel en liewer padstalle besoek of by plase inry om druiwe te koop. “Aan die ander kant is daar jeugdiges wat ’n geldjie uit die verkope gemaak het. En daar is ’n swarigheid hier. Ons mense is behoeftig.” Sy sê baie jeugdiges is werkloos. “Daar is nie werkskeppingsgeleenthede vir ons jong mense nie. Elkeen leef vir homself.”