CAPE Town City is besig om ontslae te raak van sy oortollige spelers. Een van dié ongelukkiges is die 26-jarige woelwater-speler Riyaad Norodien. Dit gaan die verstand te bowe dat iemand wat oor só baie talent beskik, nie bestendigheid in sy loopbaan kan vind nie. En natuurlik het beserings ook Norodien se loopbaan gekniehalter, maar dis steeds ’n kopkrap-affêre oor waarom hy nog nie nuwe hoogtes bereik het nie. Wat verbluffend is, is dat City vir Norodien in 2018 ’n kontrak van vyf jaar aangebied het. Vir wat? Nog ’n speler wat ook gepos is ná die afrigter Benni McCarthy, is die ervare Mark Mayambela. Dié well-travelled midfield­er en sy agent soek nog ’n nuwe klub vir hom. Dan het City ook weer die verdediger Tshepo Gumede in sy geledere. Travis Graham is ook nie ’n kontrak aangebied nie, maar dié oefen net met die span om fiks te bly. Boeke City se coach, Jan Olde Riekerink, het aangedui Gumede word nog oorweeg. Maar dis mos ook City se eienaar, John Comitis, wat spelers koop en verkoop om sy boeke te balance. Dis dié sinlose besluite wat ook nie lekker afgegaan het met McCarthy nie. Comitis en sy cronies sal verwag dat Riekerink se geluk hou wanneer hulle Maritzburg United môre in die Harry Gwala Stadium pak. Die vonke kan beslis spat wanneer die Citizens teen hulle voormalige en die klub se heel eerste afrigter, Eric Tinkler, te staan kom. Tinkler het Maritzburg laas seisoen van relegasie gered en verrig tans wondere met ’n beperkte budget en geen grootnaam-spelers nie. Dit gaan beslis ’n massiewe poging verg van Riekerink om die span eers van relegasie te red voordat hy nuwe doelwitte kan stel. Riekerink is nou nie juis die fans se gunsteling nie. Sedert dié Nederlander die afrigtersleisels oorgeneem het, het City se prestige gedrop.