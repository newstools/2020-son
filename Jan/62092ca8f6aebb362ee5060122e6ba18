BURE so reg uit die hel! Só beskryf Patrick Hardnick van die Paarl sy bure van die afgelope jaar. As hulle nie moan oor sy dogter wat in die middel van die dag musiek speel nie, kla hulle oor ’n kamera wat hy vir sy familie se veiligheid by sy huis laat installeer het. Hardnick beweer dis nie ál nie. Sy neighbours Hybre van Niekerk en Justin van Dyk viktimiseer selfs sy seun, Guerin, wat bipolêr is. Volgens Hardnick het als begin toe sy dogter een middag musiek hard speel. Hy’t toe ’n voice note van Van Dyk, ’n polisieman, via WhatsApp ontvang waarin hy oor die musiek kla. Dit was skaars vyf minute nadat Van Dyk die clip gestuur het, toe hy weer een stuur en Hardnick dreig dat hy die polisie weens rusverstoring gaan bel. Hardnick sê hy het ook klagte van die man ontvang dat Hardnick se hond sy hond terg. Hy het hom toe tot in Johannesburg gekontak om daaroor te kla sodat Hardnick nie kon gaan werk nie. Hardnick sê toe hy die kamera installeer, het Van Niekerk ’n saak oor die skending van hulle privaatheid gemaak. Hy verduidelik: “Ek was by die werk in Joburg toe ek op my kamera sien hoe hier ’n paar polisiekarre voor my huis optrek op soek na my. Ek hoor toe dit gaan juis oor die kamera. “Ons het verskyn in die Paarl Landdroshof en hulle het gesê die kamera moenie na Hybre se huis wys nie. Hardnick sê Guerin het die bure een Saterdag hoor skinder van hom. Hy het toe sommer in sy onderbroek na buite geloop en hulle daaroor gaan uitvra. Hy vertel verder: “Hulle het my seun gegryp en gewurg. Hy het hulle ruite uit gegooi. “Justin het sy vuurwapen gaan haal en gedreig om my seun vrek te skiet. “Toe die polisie kom, is my seun gearresteer.” Hardnick sê nadat sy seun ’n paar dae in die selle was, het hulle ’n saak teen Van Dyk gemaak. Toe Son Van Dyk bel, het hy gevra of Hardnick gesê het wie hy is – met verwysing na sy titel as polisieman. Hy het ontken hy het Guerin ooit met sy vuurwapen gedreig. Van Dyk sê vandat Hardnick ingetrek het, was daar nog net probleme. Hy verduidelik: “Hy het ’n kamera by sy woning wat inbreuk maak op ons privaatheid. “Hy is deur die hof aangesê om dit te verwyder, maar die kamera is steeds op my woning gerig.” Van Niekerk sê op haar beurt ál die beweringe wat Hardnick maak, is onwaar. Sy beweer Hardnick hou hulle heeltyd dop op sy kamera oor dit op hulle huis gerig is. Van Niekerk sê: “My kinders is senuweewrakke. “Ons weet nie of hy die kamera op ons inzoom om ons dop te hou nie. “Ons het albei beskermingsbevele teen mekaar.”