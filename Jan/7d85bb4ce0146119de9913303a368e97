ROBERTSON. – Potspel is deesdae die in ding in die dorp. Vir die Hillside Pool Club was dit ’n eer om 2019 op ’n hoë noot af te sluit. Die jong spannetjie bestaan al vyf jaar. Hy het koning gekraai in die jaarlikse liga- wedstryde wat in die dorp plaasgevind het. Daar is nou al meer as 13 spanne in hierdie liga. Gerald Otto, die stigter van die Robertson Potspelunie, sê dit is ’n riem onder die hart om te sien hoe baie jong spelers by die sport betrokke raak. “Ons het al spelers oorsee gestuur wat Suid-Afrika in ’n wêreld-kampioenskap verteenwoordig het,” vertel Otto trots. Volgens Otto kom sluit opkomende spelers gereeld by die onderskeie klubs in die liga aan. Die Hillside-spelers het talle senior spanne verras toe hulle verlede jaar as die algehele wenner weggestap het. Die span het aan Son gesê dat die sport baie uitdagend is. “Ons het baie vinnig van senior spelers geleer. Ons wil ook ander jong, opkomende spelers uitdaag om te kom aansluit. “Want dit hou ’n mens besig en uit alle kwaadgoeters uit,” laat die manne opgewonde van hulle hoor.