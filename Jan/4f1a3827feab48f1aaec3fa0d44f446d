HOEWEL die Blitsbokke die uitstappie in Hamilton so gou moontlik sal wil vergeet, moet die span hom dié week dringend regruk vir die volgende ronde in Sydney. Neil Powell (afrigter) se Blitse het die afgelope naweek ’n ongekende 10de plek in die Nieu-Seelandse been van die Wêreld­sewes­reeks behaal. Suid-Afrika se onvermoë om die afskoppe te beheer en basiese hanteerfoute het hom duur te staan gekom. Die span het net een wedstryd (Japan) gewen. Hy het teen Engeland, Kenia en Fidji nederlae gely. Die Kiwi’s het dit back-to-back-titels gemaak deur die Hamilton- en Kaapstad-been ná mekaar te wen. Hulle het Frankryk gister in die eindstryd met 27-5 geklop en sodoende die goue medalje in hulle tuistoernooi verower. Die Blitse en Fidji was die laaste jare die voorste spanne in die reeks. Dit was half ongehoord om die twee te sien sake uitspook om die negende plek. Fidji het voordeel getrek uit die Blitsbokke se gesukkel by die afskoppe en lynstane. Hulle het egter ’n paar keer misgetas en dit het hulle momentum gestuit. Teen Kenia was die Blitse vroeg met die rug teen die muur. Op ’n kol was hulle met 0-19 agter. Muller du Plessis het darem voor rustyd gaan druk. “Ons was power teen Kenia,” het Powell gesê. “Ons basics was nie op standaard nie. “As jy nie eens jou afskoppe kan wen nie, gaan jy in die moeilikheid wees. “Ons het van vroeg af catch-up rugby gespeel en ons het dinge ’n bietjie geforseer. Ons het foute begaan en hulle het daarop gekapitaliseer.” Wêreldreeks-punteleer 1. Nieu-Seeland 63 2. Suid-Afrika 48 2. Frankryk 48 4. Engeland 39 5. Argentinië 35 5. Australië 35