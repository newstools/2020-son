ALTESAAM 98,82% van die matrikulante wat die Onafhanklike Eksamenraad (IEB) se eindeksamen in 2019 afgelê het, het geslaag. Anne Oberholzer, die IEB se uitvoerende hoof, sê die syfer is egter effens minder as die vorige jaar se 98,92%. Altesaam 11 818 voltydse- en 779 deeltydse leerders het die eksamens in Oktober en November afgelê, waarvaan 89.51% toelating gekry het tot ‘n graadkursus, 7.91% tot ‘n diplomakursus, en 1.4% toelating gekry tot ‘n hoërsertifikaatkursus. Angie Motshekga, minister van basiese onderwys, kondig Dinsdagaand die nasionale matriekslaagsyfer aan. Matrikulante wat die Nasionale Senior Sertifikaat-eksamen afgelê, kry Woensdag hul uitslae. Die wat nie met hul punte tevrede is nie, moet voor 13 Januarie aansoek doen om hul vraestelle te laat oormerk. Daardie punte sal dan op 6 Februarie vrygestel word.