OP VALENTYNSDAG gaan daar ’n groot opskop in die Paarl wees. No S’wett Vocal Group bied ’n funksie by die Ou Meul­teater aan. Dit begin 20:00. Die tema van die Valentynsgeleentheid is EEMD. Dit staan vir “elke een mag droom”. Die afkorting bevat ook die eerste letters van die lede van No S’wett se name. Hulle is Edwill Solomons, Elcaino Petersen, Montgomery Julies en Devin Smith. Die funksie is ter herdenking van die groep se vyfde bestaansjaar. Die manne wil dit ook as ’n platform gebruik om terug te gee aan die gemeenskap. Hulle wil ’n gedeelte van die wins wat hierdie byeenkoms oplewer, gebruik om kospakkies te voorsien aan minder­bevoorregte kleuterskole in die Wellington/Paarl-area. Dit gaan nie net die talentvolle No S’wett op die verhoog wees nie. Die volgende gaskunstenaars gaan die stage saam met hulle deel: Krista Jonas (van The Voice SA 2019), Andrea Matthews (medewenner van die Star Struck-kompetisie), Collinecia Hawker, Duelin Wood (wenner van Global Spotlight), O’Ryan Winter en Keenin von Wielligh (wenner van Global Spotlight). Die kaartjies kos R120 elk. As jy R150 betaal, kry jy No S’wett se album saam met jou kaartjie.