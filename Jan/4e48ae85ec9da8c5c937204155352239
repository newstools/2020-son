DIS 12 jaar later en steeds het die leerders van die Primêre Skool Rufane Donkin in Gelvandale nie ’n voltooide skoolgebou nie. Gister het ouers en leerders voor die skool betoog en die hekke gesluit, juis weens die onveilige construction site by die skool. Behalwe dat die skoolgebou steeds nie voltooi is nie, is daar ook oop kragdrade, wat ’n verdere gevaar vir die kinders inhou. Daar is ’n tekort aan minstens vyf klaskamers. Om te probeer om vir soveel kinders moontlik plek te maak, is die eet- en personeelkamer ook reeds in klaskamers omskep. Die skoolbeheerraad het besluit om twee van die klaskamers wat nog nie heeltemal voltooi is nie, oop te maak vir leerders, maar toe laat weet die onderwysdepartement (OKOD) hulle mag dit nie doen nie. Die ouers eis nou dat die konstruksiewerk so gou moontlik voltooi moet word. Hulle hou vanoggend ’n vergadering by die distrikskantore van die OKOD om die situasie te bespreek. “Dis nou al twee jaar dat hier nie ’n bouer naby die skool kom nie,” moan­ Jas­mine Windvogel, voorsitter van die beheerraad. “Ons vra ook nou al drie jaar vir tydelike klaskamers om solank te gebruik, maar ons het nooit eens daarop ’n antwoord gekry nie. Nou het ons as ouers maar die skool se hekke gesluit.” Bouwerk by Ru­fane Donkin het twee jaar gelede tot stilstand gekom omdat die implementeringsagente die kontrakteurs nie betaal het nie. Daar is toe gesê die OKOD gee nie ál die geld vir die projek op een slag nie. Volgens die bestuurstelsel vir onderwysfasiliteite (EFMS) van die OKOD moet die implementeringsagente in sekere­ stadiums dokumente indien. Dit word gedoen sodat die OKOD die agente kan betaal. Die implementeringsagente – in die geval van Rufane Donkin is dit die Coega Ontwikkelingskorporasie (CDC) – maak dan die betaling aan die hoofagent. Dié betaal dan die groot kontrakteurs, wat die kleiner kontrakteurs dan betaal. In Rufane Donkin se geval is daar nie voldoen aan die EFMS nie. Die OKOD het tóé gesê die algehele projekkoste beloop R51 478 926,28. Die projek het in 2008 begin. Die DA se Yusuf Cassim het ook gister daar ingeloer. Cassim gaan nou ’n beroep doen op die OKOD om ’n volledige ondersoek te doen, nie net oor die onvolledige bouwerk nie, maar ook hoekom die skool se versoeke om tydelike klaskamers geïgnoreer is. Cassim sê: “Toe ek by die skool aankom, het ouers en leerders die hekke gesluit om te verseker dat geen onderrig kan plaasvind nie. Hulle eis veiliger leeromstandighede. “Ouers het later items buite die skool gebrand, want hulle voel hulle word geïgnoreer deur die OKOD en CDC. “Ons kan nooit enige aksie wat kinders verhoed om te leer, goedkeur nie, maar dit breek ’n mens se hart dat ouers so ver moet gaan deur ’n skool te sluit sodat hulle probleme die aandag kan kry wat dit verdien. “Oor die laaste 12 jaar het hóéveel kontrakteurs al geloop omdat hulle nie betaling gekry het nie.” Cassim gaan nou veg dat Rufane Donkin ingesluit word in die departementele begroting vir die nuwe boekjaar en dat tydelike klaskamers intussen na die skool geneem sal word. Son wag nog op terugvoer van die OKOD rakende die situasie by Rufane Donkin. Die CDC het teen druktyd ook nog nie antwoorde verskaf nie.