HY WAS ’n nobody, iemand wat jare lank deur die lewe geskarrel het ... Maar nou is hy sy eie baas met groot drome vir die flêtse se laities. Victor Lottering (27), oorspronklik van die “skurwe flêtse” in Lotusrivier, het net ’n lewe van drugs, drank en skarrel geken. Hy’t gister aan Son sy omstandighede verduidelik wat hom in die verkeerde rigting van die lewe gedryf het. “Toe ek maar net 16 jaar oud was, het ek my rotse – my ouma en my ma – albei verloor. “Ek het nie geweet watter kant toe om te gaan nie. Dis tóé dat ek begin use het. “Almal het my geken as die happy chappie guy wat verslaaf is aan drugs en drank, maar diep in my hart was ek bitter seer.” Terwyl hy in die court staan waar hy altyd soos ’n arm kerkmuis gebedel het, vertel Lottering van sy ervarings aan die donker kant. “Ek het soos ’n niemand gevoel. My enigste way uit was om van stoep tot stoep te skarrel – al moes ek in die bosse slaap. “Ek is ook baie kere met die ‘oplossing’ gekonfronteer – om ’n bende te join. “Ek is selfs gevra om ’n hitman vir R3 000 te word, maar ek wou nie.” Lottering meen almal se ouers het hom as die vrot appel uitgeken. “Dis iets wat my ook seergemaak het, want ek kom nie uit ’n slegte huis nie. My ouma was iemand wat agter die gemeenskap gekyk het en ek wou dieselfde liefde soos daai hê.” Maar steeds het Lottering met sy verkeerde ways aangegaan. “Ek het gesteel en goete aangevang om my volgende hit te kry. Ek het geen ander oplossing vir my probleme geken as om net te drug, drink en steel nie.” Hy sê die oomblik toe sy lewe verander het, was toe die gangs hom kom soek het nadat hy ingebreek het. “Ek het my in die bosse gaan wegsteek en hulle het skiet-skiet agter my aangekom, maar hulle kon my nie kry nie. “Dis toe dat ek realise – djy, dié issie vir jou nie.” ’n Jong vrou wat Lottering nie van ’n stuk seep geken het nie, het hom toe genader. “Sy het my na haar ouers se huis geneem en daar het ek van Jesus geleer. “Daar het ek self besef dis Jesus wat my daai dag beskerm het toe ek vlak voor die gangsters gelê het, maar steeds kon hulle my nie sien nie.” Lottering sê ses jaar nadat hy die jong vrou ontmoet het, het hy sy eerste kar kontant en uit die boks gekoop. Hy’t ook ’n huis van sy eie gekoop. “Ek het my eie konstruksiemaatskappy begin, want ek wou terugploeg in my gemeenskap. “Dis omdat ek ook besef het ons mense weet om met hulle hande te werk. Baie het nie matriek nie, maar hulle het skills en dít is my doel in die lewe ... Om weer terug te gee en my storie te deel.” Vir die jong laities daar buite wil hy graag sê: “Moet nooit dink dat jy nie genoeg is nie. Waar jy opgroei en die omstandighede hoef nie jou toekoms te bepaal nie. “Ek het my doel die harde way gevind. Laat dit ’n les wees. Vind jou passie en baklei vir jou destiny!”