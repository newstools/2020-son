DIE Cheetahs se breier, Hawies Fourie, dink die Southern Kings is ’n baie beter span as die een waarteen hulle voorheen gespeel het. Die Cheethas het natuurlik Saterdag in die Nelson Mandelabaai Stadion die oorwinning in die doodsnikke van die wedstryd van die Kings gesteel om net-net met 31-30 te wen. Die Kings was egter die grootste deel van dié Pro14-wedstryd in beheer en moes volgens hulle breier, Robbi Kempson, en kaptein, Stefan Ungerer, die game gewen het. Fourie het ná die wedstryd gesê hy het nooit gedink dit sal so close wees nie. “Ons het nie gedink dit sal net ’n punt verskil wees nie, maar ons het geweet dit gaan taai wees,” het Fourie gesê. Die vertoning wys duidelik dat die Kings se spel verbeter het. Veral in die eerste helfte het die Kings dinge op die aanval en verdediging oorheers. “Hulle lynstane lyk goed en ons was ’n hele paar keer onder druk.” Die voormalige Springbokskrumskakel, Ruan Pienaar, se doelskop vir die Cheetahs se laaste drie was natuurlik die groot verskil in die wedstryd. Daarvoor is Fourie baie dankbaar. Hy sê: “Om so ’n ervare speler te hê, maak ’n groot verskil. Hy het dieselfde ding al voorheen vir al sy spanne gedoen. “So, dit gee ons ’n groot voordeel.” Die Cheetahs moet hulle nou gereed maak om gasheer te speel vir die Kings. Dis Saterdag in die tweede agtereenvolgende derby. Fourie sê hulle is gereed. “Ek dink ons sal meer van dieselfde sien as in dié wedstryd,” meen hy. “So, dit gaan weer net so ’n taai wees, want veral ná die nederlaag sal die Kings wil terugkap.”