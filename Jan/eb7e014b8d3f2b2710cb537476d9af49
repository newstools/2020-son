JOSÉ Mourinho, manager van Tottenham Hotspur, erken die geel kaart wat hy in Woensdag se Engelse Premierliga-nederlaag teen Southampton ontvang het, is welverdiend. Spurs het met 0-1 teen Southampton verloor. En om sake te vererger, het Spurs ook nog hulle kaptein en ster-doelskieter, Harry Kane, weens ’n besering verloor. Kane het ’n dyspier­besering opgedoen. Dit is nog onseker hoe lank hy buite aksie gaan wees. Maar soos gewoonlik het Mourinho dit reggekry om ál die aandag op hóm te vestig nadat hy met een van Southampton se assistente, Andrew Sparks, ’n woordewisseling gehad het. Mike Dean, skeidsregter, het toe nader gestap en Mourinho ’n geel kaart vir sy swak gedrag gewys. “Die geel kaart was welverdiend,” het die Portugees gesê. “Ek was rou, maar ek was rou teenoor ’n idioot. Daarom verdien ek om daai geel kaart te kry.” Mourinho het ook uitgevaar teenoor talle beslissing van die video assistant referee (VAR). Kane se doel is omgekeer vir onkantspel en Mourinho het omtrent gal gebraak toe daar nie ’n penalty toegeken is vir ’n duikslag op Dele Alli nie. Daaroor het Mourinho gesê: “Vir my is die skeidsregters nie meer skeidsregters nie. Ek dink die VAR se naam moet verander word, want sy naam is nie meer die waarheid nie. “Dit moet VR (video referee) word, want hulle neem ál die besluite. Dit is baie eienaardig. Jy sien skeidsregters op die veld, maar hulle is nie skeidsregters nie. Hulle is nou assistente. “Die ander manne in die kantoor maak nou die groot besluite oor wedstryde.”