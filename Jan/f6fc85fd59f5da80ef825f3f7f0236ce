DUMP jou vullis by die depot eerder as om die stink veld met rubbish nog stinker te maak. Só word Eersterivier se inwoners aangemoedig. Son het verlede week berig oor die stank in Stinkhoutstraat weens onwettige dumping. Verskeie inwoners het toe stem dik gemaak oor die oop stuk grond in Forest Village wat as ’n dumpsite gebruik word. Tussen die huishoudelike items wat daar gedump word, is ook boumateriaal en vuil nappies. Die veld stink veral wanneer dit warm is. Die inwoners wat oor die oop stuk veld gegrief is, het vir Son gesê die vullis veroorsaak dat hulle ’n probleem het met muise, rotte, muskiete en kakkerlakke. Verder is hulle bekommerd oor die gras. Dit staan hoog gegroei en is droog en hou dus ’n brandgevaar in. Die inwoners dink ook dit hou ’n veiligheidsrisiko in. Rdl. Jerome Fitz sê noudat die situasie onder sy aandag gebring is, werk hy daaraan om daai stuk te laat skoonmaak. Fitz sê: “Ek het die klag tot by die subcouncil-bestuurder se kantoor laat eskaleer omdat die een in­woner al laas jaar die klag by die Stad gelog het. “So, dis ’n klag wat in die proses is om opgevolg en opgelos te word.” Fitz het intussen die inwoners aangemoedig om die depot te gebruik as hulle vullis het waarvan hulle ontslae wil raak. Dis sewe dae per week oop. Die raadslid voeg by: “Dit is belangrik dat ons saamwerk in die gemeenskap omdat ons almal verantwoordelik is vir ons gebied. “Ek is ’n public servant en ek is hier om ’n diens te lewer aan die gemeenskap wat ek dek. “Vir my is dit belangrik dat inwoners met my saamwerk en met my kontak maak as hulle ongelukkig is oor iets.” Fitz sê hy is wel baie gelukkig daaroor dat die probleem nou onder sy aandag gebring is. “Ek kan nie sê wanneer die werk sal begin nie omdat daar prosesse is wat gevolg moet word, maar daar word aandag aan gegee.”