DIT was altyd net ’n kwessie van tyd voordat een van die Premier-sokkerliga se groot visse Iqraam Rayners sou opraap. Die voormalige Santos striker se reeks puik en voortreflike vertonings die laaste paar seisoene vir Stellenbosch kon nie geïgnoreer word nie. Rayners was laas seisoen deurslaggewend in Stellenbosch se verowering van die Eerste Liga-titel. Sy Golden Boot-toekenning – vir ’n hele 19 doele in die seisoen – is ’n bewys daarvan. Dié seisoen het Rayners tot dusver vyf doele aangeteken en met ses assist. SuperSport United het sommer vroeg gespring om die ster van Stellenbosch se handtekening te bekom. Die woelwater het nog ses maande oor van sy kontrak met Stellies, maar hy het onlangs ’n voorlopige kontrak onderteken. Die 24-jarige striker het sy tande destyds by Santos geslyp. Hy reken hy kan nie wag om dié nuwe uitdaging te pak nie. Rayners sê: “Maar eers is my doelwit om te verseker dat my huidige span, Stellenbosch, sy PSL-status vir volgende seisoen verseker. “Dinge is so beknop, ons kan selfs mik vir ’n posisie onder die top-ag spanne, jy weet? “Maar ek is baie happy en in die wolke daaroor dat ek die Kaap verlaat om my sokker na ’n hoër vlak te probeer neem. Bedank “Ek weet dit gaan nie maklik wees nie, maar ek benodig ’n nuwe challenge en omgewing waarin ek kan groei.” Rayners het ook sy Stellenbosch FC-familie en ondersteuners bedank vir die rol wat hulle in sy loopbaan gespeel het. Rayners sê: “Ek wil die coach, tegniese span, die fans en my spanmaats bedank, want almal het ’n rol gespeel in my groei tot dusver. Dankie.”