GEDULD moet darem ook opraak as jy al vier jaar wag vir ’n voertuig om op jou naam geregistreer te word. En niemand kan John Plaatjies van Bellville blameer as hy nie meer veel geduld oor het vir ’n proses wat al so lank aansleep nie. Plaatjies (62) sê hy het op 12 Augustus 2016 ’n 2007-model Mercedes-Benz S350 by ’n motorhandelaar in Bellville gekoop. Nou, baie dinge het daai dag in die wêreld gebeur. Dit was ’n Vrydag, die 225ste dag van die jaar. Suid-Afrika se Olimpiese roeispan het hulle silwermedalje op die Spele in Rio gevier en Cannes in Frankryk het op dié dag die eerste oord geword wat die burkini (’n vroue-swempak wat basies die hele liggaam bedek) verbied. Maar die verkoopsman blyk as aan te gewees het met sy Natis-voertuigregistrasiedokumentasie, kla Plaatjies. Soveel so dat hy nóú nog op dié papiere wag. Plaatjies vertel: “Ek het my BMW 325i ingeruil vir R100 000 op die Mercedes se koopprys van R200 000. “Daardie selfde dag het ek R5 000 op die orige skuld betaal en drie dae later het ek die uitstaande R95 000 betaal toe ek die kar gaan haal het. “Maar die verkoopsman, Andre Sauerman, het toe begin verskonings maak oor die Natis-papiere. “Ek kon dit die volgende Maandag afhaal, maar toe is dit dat die mense die verkeerde dokumentasie van Pretoria gestuur het ... Elke keer was dit ’n ander verskoning. “En so, vier jaar lank al, ry ek ’n kar wat steeds op die vorige eienaar se naam is.” Plaatjies sê sy geduld is onlangs verder beproef toe twee cops by sy huis opdaag om te sê die kar is as gesteel aangemeld. Hy vertel: “Hulle wou toe sommer beslag lê op die kar, maar ek het geweier. Iets is nie lekker hier nie. “Hoe kan die eienaar sy kar as gesteel gaan aanmeld as ek dit wettig gekoop het?” Plaatjies sê hy vermoed ’n sindikaat verkoop karre aan niksvermoedende kopers en wanneer die kar betaal is, wil hulle dit op ’n slinkse manier terugkry. Hy sê hy het hom tot regsadvies gewend. Sauerman kon nie sê hoekom Plaatjies al vier jaar op die registrasie van sy voertuig moet wag nie. Sauerman sê: “Hy verstaan waaroor die delays gaan en die situasie is met hom bespreek en uitgesorteer.” Plaatjies ontken egter dat die kwessie “uitgesorteer” is.