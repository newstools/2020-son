DIE verwagtinge is vanjaar baie hoog dat die Stormers vir die eerste keer in hulle geskiedenis gekroon kan word as die Superrugby-kampioen. Die naaste wat die Stormers aan Superrugby-glorie gekom het, was 10 jaar gelede in 2010. Die Kaapse franchise het destyds in die FNB Stadium in Soweto in die eindstryd teen die Bulls vasgeval. Vanjaar is ook die laaste keer dat rugby op die geskiedkundige Nuweland in die skadu van Tafelberg gespeel gaan word. Al die tuiswedstryde gaan beslis ’n emosionele affêre vir die spelers en die fans wees. Die inspirerende Siya Kolisi het die Springbokke laas jaar in Japan by die rugbyskouspel na World Cup-glorie gelei. Kolisi en die kern van die pak voorspelers wat die Webb Ellis-beker verower het, gaan dus alles in die stryd werp om hulle span te help om ook in Superrugby te wen. Met World Cup-wenners soos Pieter-Steph du Toit, Frans Malherbe, Bongi Mbonambi en Steven Kitshoff in die enjinkamer en die opwindende jong Bok-skakelpaar Herschel Jantjies en Damian Willemse, spog John Dobson (afrigter) met ’n span van wêreldgehalte. Jantjies en Willemse gaan beslis baat by vind die teenwoordigheid van die ervare Jamie Roberts van Wallis langs hulle in die middelveld. En met spoedvrate soos Dillyn Leyds, Sergeal Petersen, Seabelo Senatla en Leolin Zas behoort die Stormers oorgenoeg skietgoed te hê.