’N KONGOLEES is in die Oos-Kaap gearresteer nadat hy onwettig in Adelaide as ’n dokter gewerk het. Die Raad vir Gesondheidsberoepe (HPCSA) het saam met plaaslike wetstoepassers gewerk om die 35-jarige Ilunga Mwenze vas te trek. Die HPCSA moedig lede van die publiek aan om te verseker hulle spreek net dokters wat by die raad geregistreer is en wie se kwalifikasies eg is. Ingelig Tshepo Seloana, ’n woordvoerder, sê Mwenze het onder die naam dr. Onwughara in ’n geregistreerde praktyk by Bon Accordstraat 4 in die dorp gewerk. ’n Inspekteur van die raad is egter ingelig dat Onwughara reeds ’n permanente werknemer van die Addington Hospitaal in Durban is. Mwenze het Woensdag vlugtig in die plaaslike landdroshof verskyn en is steeds in aanhouding. Hy sal volgende week formeel om borgtog aansoek doen. Mwenze is ook nie die eerste fake Kongolese dokter wat in die Oos-Kaap gearresteer is nie. In Desember 2018 is nog een gearresteer waar hy as dokter in ’n praktyk in Port St. Johns gepraktiseer het.