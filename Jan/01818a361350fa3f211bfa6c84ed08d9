DIS nie aldag dat die prez ’n Weskus-draai gooi nie.’n Paternoster-draai van alle dinge. Pres. Cyril Ramaphosa het almal knap voor die nuwe jaar verras toe hy en sy vrou, Tshepo Motsepe, dié skilderagtige dorpie besoek het. Almal was in rep en roer toe die pikswart, slap kar met die registrasienommer RSA 1 op 28 Desember deur die strate van Paternoster gery het. Die prez was die vriendelikheid self. Hy en sy vrou het met oud en jonk vir foto’s geposeer. Nie net het die presidentspaar gaan chow by die wêreldbekende Wolfgat Restaurant nie, maar die prez het ook gaan inloer by ’n plaaslike vrugtestalletjie. Fairoez en Faizel Adams woon in die Kaap, maar smous al die afgelope 30 jaar aan die Weskus. Volgens Fairoez was dit ’n absolute eer om Ramaphosa en sy vrou as customers te hê. “Die prez is baie down-to-earth en wou niks verniet hê nie. “Hy wou nie eens hê ek moet sy pruim afwas nie en het dit net afgevee en geëet. “Hy het dieselfde met die druiwe gemaak en dit het hom vir ons meer en meer deel van Paternoster laat voel.” Laurika van Hooi is ’n kelnerin by die nabygeleë hotel en sê die president se besoek was ’n aangename verrassing. “Een van my kollegas het gesê dat Cyril buite is en toe ek buite kom, besef ek toe dat dit nie net enige ou Cyril is nie, dit is Cyril Ramaphosa. “Ek het hom (Ramaphosa) gevra om net my hand te vat en ek het vir die hele dag nie my regterhand gewas nie. “Paternoster is ’n klein plekkie en hier kom mense van oral, maar dit is nie aldag dat die president van die land hier ’n draai kom maak nie. “Hierdie is ’n ervaring wat ek nie sommer sal vergeet nie.” Volgens Van Hooi het die president hulle belowe om binnekort weer ’n draai in die Weskus te kom maak waar hy dan persoonlik wil kom luister na die issues van die plaaslike vissersgemeenskap. En ja, sy het darem toe uiteindelik daai regterhand van haar gewas. “ ’n Mens kan mos nie met die ou jaar se hande ’n nuwe jaar ingaan nie,” sê Van Hooi en kraai van die lag. 