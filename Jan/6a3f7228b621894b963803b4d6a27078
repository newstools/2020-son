LUKHANYO Am is die Sharks se nuwe Superrugby-kaptein vir 2020. Só het die Sharks gister amptelik bevestig. Die 26-jarige het sy rugbyloopbaan by Grens afgeskop en hom in 2016 by die Kings aangesluit. Die Springbok-senter het oor sy aanstelling gesê: “Dit is uiteraard ’n groot eer en voorreg om gekies te word om die span aan te voer. Selfvertroue “Ons het ’n opwindende nuwe groep spelers en bestuurspan. Almal is gretig om hulle stempel af te druk en as ’n groep te groei. Ons sal almal seker maak ons stel altyd die span eerste.” Am is ’n man wat deur sy aksies lei en met baie kalmte en selfvertroue spog. As ’n senior speler en World Cup-wenner beskik hy ook oor sterk leierseienskappe. Ná sy sukses met die Bokke sou sy spanmaats by die Sharks ook met nuwe oë na hom begin kyk het. Toewyding Omdat hy deur sy voorbeeld lei, sal sy aksies sy spanmaats inspireer. Sean Everitt, hoofafrigter van die Sharks, het oor Am se aanstelling gesê: “Lu­khanyo bring ’n wenkultuur na die Sharks. “Hy is ’n briljante rugbyspeler wie se teenwoordigheid baie vir die span beteken. “Ek respekteer sy toewyding aan die Sharks. Ek twyfel nie dat sy rol as kaptein die jong spelers rondom hom sal inspireer om hulle beste te lewer nie.” Am neem die leisels oor by Louis Schreuder, wat die Durbaniete laas jaar aangevoer het.