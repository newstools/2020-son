HAAR ongebore baba is doodgeskiet en sy veg om haar lewe in ’n plaaslike hospitaal. En dít alles net vir haar selfoon. Kol. Priscilla Naidu, ’n polisiewoordvoerder, sê dié voorval het Woensdag 13:20 in Des Demoniaslot in Booysenpark in die Baai se Northerns gebeur. Die vrou, wie se naam nie bekend gemaak word nie, was ses maande swanger toe die voorval plaasvind. Sy het in die straat geloop toe sy deur drie verdagtes genader is. “Die verdagtes het die vrou se selfoon geëis. Daarna is daar skote op die vrou afgevuur.” Motief Die vrou is in haar maag, linkerdy en regterarm getref. Die verdagtes het daarna te voet weggekom. Omstanders het blitsvinnig ’n ambulans ontbied, maar dit was te laat om die ongebore baba te red. Die vrou is na ’n plaaslike hospitaal geneem, waar ’n noodoperasie op haar gedoen is. Sy ontvang tans behandeling in die hospitaal se hoësorgeenheid. Naidu sê die motief vir die skietvoorval moet nog vasgestel word, aangesien dit nog onseker is of die verdagtes toe wel die vrou se selfoon gevat het.