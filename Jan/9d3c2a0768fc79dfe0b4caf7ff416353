’N VROU van Lavender Hill sê die bloues het haar en haar dogter pimpel en pers geslaan. Die cops het by haar huis na die vermeende moordenaars van Valentino Grootetjie (5) gesoek. Die 41-jarige vrou en haar 20-jarige dogter is behoorlik aangerand. Die ma en dogter wil anoniem bly oor hulle vas glo hulle sal geviktimiseer word as hulle met hulle gesigte in die koerant verskyn. Die cops het na bewering laas Maandagoggend in die vroeë oggendure aan haar deur kom klop. Hulle het ’n vriend van haar gesoek in verband met die moord op die vyfjarige seuntjie wat in Lavender Hill doodgeskiet is. Volgens die vrou het sy en haar dogter aangebied om die cops te gaan wys waar haar vriend woon. Die cops het met hulle na ’n verlate pad gery waar hulle die vroue na bewering aangerand het. Die omgekrapte vrou sê: “My vriend het my verlede Saterdagaand so omstreeks 19:00 na Plumstead geneem. “Op pad het hy toe twee ouens by die New World Foundation opgetel en ’n lift tot by Nando’s in Grassy Park gegee waar hulle afgeklim het. “Ek ken nie die ouens nie. Die cops beweer dié ouens was verantwoordelik vir die seuntjie se dood. “Hoe meer ek vir hulle sê ek ken nie die ouens nie en weet ook nie waar my vriend is nie, hoe meer het hulle ons aanhou slaan. “Een van die cops het my vingerpunte met ’n tang geknyp. Hulle het ons geklap en met die vuiste geslaan. “Daar was ook ’n cop-vrou by wat gehelp het om ons aan te rand. Hulle het ons liederlik uitgeskel.” Volgens die vrou het die cops haar vriend laas Sondag vir ondervraging ingeneem, maar hom toe weer laat gaan. Sy ontken dat sy of haar vriend enige iets met Valentino se moord te doen het. Die vrou beweer haar vriend is nie ’n gangster nie en het die twee mans wat hy ken, net ’n lift gegee. Sy beoog om ’n klag van aanranding teen die betrokke cops aanhangig te maak. Intussen het die cops die twee verdagtes (24 en 29) laas Maandagaand gearresteer. Hulle sal Vrydag in die Wynberg Landdroshof verskyn op aanklagte van moord en poging tot moord.