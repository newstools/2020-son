DIE rugbywêreld is in skok nadat Owen Farrell vir die soveelste keer ’n geel of rooi kaart vrygespring het vir ’n gevaarlike duikslag. RugbyPass berig Farrell is op sosiale media gekap nadat hy slegs ’n strafskop afgestaan het vir ’n hoogvat in Saracens se sege van 62-5 oor Worcester in die Engelse Premier­liga die afgelope naweek. Rugbykykers is gefrustreerd nadat die Engelse kaptein in die naweek weer eens ’n gevaarlike duikslag uitgevoer het. En die soveelste keer is hy net met ’n strafskop daarvoor gestraf. Die losskakel het kontak gemaak met sy teenstander Tom Howe se nek en ken. Die skeidsregter, Craig Maxwell-Keys, het egter ná ’n kykweer beslis Farrell het “laag begin en opgeskuif”, wat as “versagtende omstandighede” beskou is. Twitter-gebruikers het uitgevaar teen die beslissing en is ontsteld omdat Farrell nie met ’n kaart gestraf is nie vir wat na ’n skouerloop gelyk het. Geskiedenis Sommige gebruikers voer aan Farrell word beskerm omdat hy Engelse rugby se “goue seun” is. Dit is nie die eerste keer dat Farrell vir ’n soortgelyke oortreding gestraf is en nie deur die skeidsregter van die veld af gejaag is nie. Farrell het ’n geskiedenis van omstrede duikslae in rugby. In 2018 het sy gevaarlike skouerloop in die laaste minuut teen Suid-Afrika die wedstryd gewen. Sedertdien is hy “Shoulder Boy” gedoop.