DIE Southern Kings se breier, Robbie Kempson, se span sou altyd ’n pak slae kry met net 13 spelers op die veld. Dis nadat die Kings weer skande gemaak het deur die jaar baie sleg af te skop met ’n swak vertoning Saterdagaand in die Pro14. Hulle het op die wêreldbekende Murrayfield in Skotland met 13-61 verloor teen Edinburgh. Kempson sê geen span sou reggekom het teen Edinburgh sonder al sy spelers nie. “Edinburgh is een van die beste spanne in die kompetisie,” sê Kempson. “So, vir ons om twee spelers in die wedstryd te verloor, veral Pieter Scholtz (stut) met ’n rooi kaart ná net 12 minute, was ’n groot slag.” Gedruk Dit kom voor asof die Kings hulleself in die voet bly skiet, want hulle het eerste ’n drie gedruk. Die senter Erich Cronjé het ná net nege minute gaan druk. Scholtz het sy rooi kaart net oomblikke daarna ontvang, en dit het Edinburgh onmiddellik op sy perdjie gesit. Die voormalige King-kaptein Mike Willemse het hulle eerste drie gedruk. Oor die rooi kaart sê Kempson: “Ek dink dit was ’n goeie besluit, maar ek dink Wêreldrugby moet ’n bietjie begin kyk na die tackle-tegniek.” Kempson sê sy jong span kon toe net nie byhou met Edinburgh nie. Hy meen: “Edinburgh is nou boaan die log, want hy is een van die beste spanne in die kompetisie, indien nie in Europa nie.” Voorberei Kempson is reg, want Edinburgh het sover nog net een wedstryd uit nege games in alle kompetisies verloor. Die Kings gaan nou voorberei vir hulle wedstryd teen die Cheetahs op 25 Januarie in die Nelson Mandelabaai Stadion.