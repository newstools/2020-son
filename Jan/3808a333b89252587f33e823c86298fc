JAN Olde Riekerink moet maar verskoon word as hy dalk vandag nog in sy mooiste Nederlands sit en vloek ná Woensdagaand se Premierliga-wedstryd in die Cape Town Stadium. Dié afrigter van Cape Town City moes toekyk hoe sy spelers ’n voorsprong van 2-0 op Ama­Zulu weggooi om met 2-2 gelykop te speel. En dit net ’n paar dae nadat Olde Riekerink sy eerste oorwinning as afrigter van die Citizens gevier het. En sy span se hernude selfvertroue kon gesien word in die blitsige begin wat hulle in Woensdag se game gemaak het. Ná 16 minute was City met 1-0 voor toe Bradley Ralani met ’n stukkie individuele briljantheid die Usuthu se verdediging geklop en die bal met ’n curler in die hok gesit het. Momentum Roland Putsche het net ag minute later die telling 2-0 gemaak toe hy van buitekant die 18-area met ’n shot losgetrek het waarvoor die AmaZulu goalie nie ’n antwoord gehad het nie. Daarna het die momentum ewe skielik in die besoekers se guns geswaai met Bongi Ntuli wat voor rustyd twee keer gaan score­ het om die stadion tot stilte te bring. Om sake te vererger vir City het Putsche ook sy vierde geel kaart vir die seisoen gekry. Dít beteken Putsche loop dié naweek se match teen die PSL-voorloper, Kaizer Chiefs, in Soweto mis. In City se laaste paar games was Putsche een van die beste spelers in die span. Dit bied egter nou aan Thato Mokeke die geleentheid om weer sy staal in City se middelveld te toon.