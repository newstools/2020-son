GROOT name en groot geld. Dít is die Filippynse boksheld Manny Pacquiao se planne vir 2020. Die legendariese weltergewig het in die sosiale media laat blyk hy is gereed vir groot aksie en beplan om in April terug te keer na die kryt. Luidens ’n twiet van die site The Athletic se Lance Pugmire sal Pacquiao­ graag weer teen Floyd Mayweather wil kragte meet – óf in April teen Conor McGregor deur die toue wil klim. Pacquiao en Mayweather het albei ’n fortuin verdien toe hulle in 2015 kragte gemeet het. Pacquiao het dié geveg naelskraap met punte verloor, maar agterna gesê hy het sy skouer voor die geveg tydens ’n oefening beseer en het nie die moed gehad om hom te onttrek met duisende kaartjies wat reeds verkoop was nie. Hy het gesê hy moes die hele boksgeveg met net een arm deurmaak. Daarom glo Pacquiao steeds hy kan Mayweather klop. Pacquiao het 62 van sy 71 gevegte in ’n loopbaan van 24 jaar gewen, terwyl Mayweather onoorwonne uitgetree het ná 50 gevegte. Fury het gesê indien Joshua teen Deontay Wilder sou boks, sal Wilder hom in die tweede ronde uitslaan.