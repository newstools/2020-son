DIT was beslis ’n goeie naweek vir die Kaapse Premiersokkerliga (PSL)-spanne: Cape Town City en Stellenbosch het albei belangrike en goeie oorwinnings vermag. Maar dit is die PSL-nuweling, Stellies, wat week ná week met sy puik vertonings bewys hy is hier om te bly. Stellies het Polokwane City, wat deur relegasie bedreig word, Saterdag in die Cape Town Stadium met 1-0 geklop. Wat nog belangriker is, is dat dié sege Stellies die eerste keer dié seisoen tot ’n posisie onder die top-ag-spanne bevorder het. Ovidy Karuru was die tuisspan se held toe hy in die eerste helfte reeds die wendoel aangeteken het. Stellies pak nou vir Leopards, wat verlossing soek ná hulle nederlaag teen City. Steve Barker, Stellies se coach, het aangedui dis nog te vroeg om opgewonde te raak oor hulle ste­wige vertonings en uitslae. “Daar is nog baie wedstryde oor. Ons het nog niks bereik nie.” Intussen het coach Jan Olde Riekerink se City-manne die eerste keer dié seisoen back-to-back-seges behaal. Hulle het Black Leopards­ Vrydag in die Kaap met 1-0 gestuit. Kermit Erasmus se doelevernuf was weereens deurslag­gewend vir die Citizens. ’n Groter uitdaging staar Olde Rieke­rink-hulle in die gesig wanneer hulle Maritzburg United Vrydag in die vyandige Harry Gwala Stadium aandurf. Maritzburg is deesdae ’n meer georganiseerde eenheid en ’n moeilike neut om op sy tuisveld te kraak. City sal sy storie móét ken as hy verwag om sy momentum voort te sit. Dis verblydend om te sien dat City se lenige striker Tashreeq Morris (enkel) terug is op die oefenveld. Morris moet ook met sy rehabilitasie begin en sterker word.