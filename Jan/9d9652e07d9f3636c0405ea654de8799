DIT is maar net die begin ... Só sê Mikel Arteta, bestuurder van Arsenal, nadat sy span die nuwe jaar met ’n sege van 2-0 oor Manchester United in die Engelse Premiersokkerliga begin het. Die Gunners was desperaat vir ’n sege onder hulle nuwe manager – veral nadat Arteta Sondag moes toekyk hoe sy span met 1-2 teen Chelsea verloor. United het Woensdagaand se game as die groot gunsteling begin ná twee seges in die laaste week van Desember. Maar soos dit nou al gewoonte by United geword het, was dit ’n middelmatige span van Ole Gunnar Solskjaer, bestuurder, wat opgedaag het en nie tot sy volle potensiaal gespeel het nie. Dit was Arsenal se tweede sege in 16 games. Oor sy span se vertoning het Arteta gesê: “Ek is baie bly oor ons vertoning. Wat my meer tevrede maak, is die feit dat ons ’n belangrike result kon kry en een wat die span baie nodig gehad het. “Baie van die goed waarop ek aangedring het en op die veld wou sien, het vandag plaasgevind. “My boodskap aan die spelers was dat dit in hulle hande is om die fans te oortuig dat ons op die regte pad is. Hulle is hier om ons te ondersteun en hulle wil graag sien dat die span goeie vertonings soos vandag s’n insit. Vandag het die spelers baie goed probeer en hulle energievlak was hoog. “Die groot uitdaging is nou om daardie soort momentum bestendig te hou.” Arteta het ook die sluier gelig oor gerugte dat een van sy invloedryke spelers, Granit Xhaka, nie dié maand aan ’n ander klub verkoop gaan word nie. Stories het laas jaar die ronde gedoen dat Xhaka op pad is na die Duitse Bundesliga-klub Hertha Berlin. “Ek dink hy gaan by ons bly,” het Arteta gesê. “Ek hou baie van hom. As ons hom aan boord kan kry met die manier waarop ons wil sokker speel, sal hy ’n uitstekende speler by die klub word. “Sy commitment en fokus is goed waarvan ek baie hou. Hy is passievol oor sokker en gewillig om meer te leer.”