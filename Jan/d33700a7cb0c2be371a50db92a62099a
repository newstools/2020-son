HY IS siek van die saak. So siek dat hy nie eens gewag het totdat die landdros die saak uitstel nie. Shiraaz Jaftha het ’n lekker show in die Athlone Landdroshof opgesit toe hy, Jere­my Sias en Charles Daniels­ gister vir die moord op Meghan Cremer (30) verskyn het. Die drie het laas jaar om bail aansoek gedoen. Hulle het gister vir die eerste keer vanjaar in die hof verskyn. Cremer, ’n perderuiter van Knysna, het op 3 Augustus spoorloos verdwyn. Haar lyk is ’n week later in ’n sandmyn gevind. Sias (27), Daniels (30) en Jaftha (34) het wel in die beskuldigdebank ingeskuif, maar die hele tyd gebrom. Jaftha wou selfs by die media weet of hulle daar is om foto’s te neem. Sy lawyer het hom stilgemaak. Dit het egter nie daar gestop nie. ’n Duidelik geïrriteerde Jaftha het die hele tyd pangakyke agter hom gegooi. Sias het soentjies geblaas en sy ma opdrag gegee om ’n lawyer aan te stel. Hy is die een wat die polisie na Cremer se lyk geneem het. Sias het ’n hangende saak vir die diefstal van ’n voertuig teen hom. Hy is voorheen op aanklag van aanranding skuldig bevind. Jaftha is al tevore skuldig bevind vir die besit van dwelms. Hy het ’n hangende moordsaak teen hom. Daniels het ook ’n hangende saak vir diefstal teen hom. Hy is al skuldig bevind aan die besit van dwelms. Die drie is verlede jaar borgtog geweier. Die landdros het bevind daar is geen omstandigheidsgetuienis wat aandui dat hulle vrygelaat moet word nie. “Sewe maande, my broe! Vir sewe maande,” het een van die beskuldigdes geskreeu terwyl hulle in die hofgat was. Intussen het Cremer se ma, Gill Cremer, vir die tweede keer heelpad uit Knysna gekom om haar dogter se vermeende killers in die gesig te kyk. Meghan se broer, Paul, het ook die hofsaak bygewoon. Die twee is duidelik nog getraumatiseer oor die moord. Buite die hof het ’n vroueregte-aktivis, Venetia Orgill, namens die familie gepraat. Orgill het gesê die familie weet nog nie wat om te dink of hoe om te reageer nie. “Een ding wat die ma gesê het, is dat sy duidelik kan sien dat die (vermeende) killers niks remorse het nie. “Hulle het nie eens respek vir die hof nie. Ons as mammas, susters en anties moet elke keer so sit en huil. “Dis baie onregverdig, want dit is een van die sake wat verlede jaar ’n groot outcry veroorsaak het. “Maar steeds huil ons in ons hande!” Sylvia Eddels van die groep SA Women Fight Back dink die drie makeer lewenslange straf. “Hoe kan jy nog remarks maak en soentjies blaas in ’n hof? Dit bewys hulle het geen gevoel nie.” Die saak is tot 30 Maart uitgestel sodat die DNS-bewyse kan terugkom. 