SUID-AFRIKA se nasio­nale sewesspan het die naweek in Sydney, Australië, die kans om sy treurmare van Hamilton reg te stel. Die Blitsbokke het die naweek in Nieu-Seeland lelik drooggemaak en in die 10de plek geëindig. Hulle verskuif nou hulle aandag na Australië vir die Sydney-been van Wêreldrugby se Sewesreeks. Gebreek Die toernooi is ook een van die Blitse se staatmakers die laaste jare – Justin Geduld – se 50ste toernooi. Die 26-jarige Geduld het sy debuut in 2013 gemaak en het tot op hede al 250 wedstryde vir sy land gespeel. Alles was egter nie maanskyn en rose op sy pad tot dusver nie. Teëspoed het hom destyds sommer in sy heel eerste wedstryd vir die Blitsbokke getref toe hy sy hand gebreek het. Hy het egter van daai terugslag herstel en is sedertdien deurgaans teenwoordig in die Blitsbok-span. Geduld sê: “Ek het nooit daarvan gedroom om 50 toernooie vir my land te speel nie, veral omdat ek my hand in my heel eerste wedstryd gebreek het. “Destyds het ons 35 toernooie as maatstaf gebruik. Nou is 50 toernooie die nuwe standaard. “So, om vir my 50ste toernooi uit te draf is ’n spesiale gevoel en ek is baie dankbaar. “Dis tough daar buite en nie baie spelers kom by 50 uit nie.” Net ses spelers het al die 50-toernooi-merk gehaal. Frankie Horne, Kyle Brown en Philip Snyman het reeds uitgetree, terwyl Branco du Preez, Cecil Afrika en Chris Dry almal die naweek saam met Geduld in Sydney speel en gewis in sy vreugde sal deel. Blitse se Sydney-skedule: Môre: 03:41 – Argentinië 09:30 – Frankryk Sondag: 02:51 – Samoa