Liewe Antie Mona EK WAS verlief op ’n meisie, maar sy het my gelos vir ’n ou van die Kaap, Antie. Ek is nog lief vir haar. Wat moet ek doen om haar terug te wen? Ek dink nog baie aan haar. – B van K ’n Liefdesteleurstelling is glad nie ’n lekker affêre nie, veral nie as jy nog feelings vir die ander persoon het nie. Maar weet jy wat, jare van nou af gaan jy lag kry vir jouself dat jy destyds gevoel het jy kon nie leef sonder dié persoon wat jou hart so gebreek het nie. Jou eksmeisie het iemand anders in haar lewe en dis tyd dat jy vrede daarmee maak. Gee jouself tyd. Tyd om nie net aan te beweeg nie, maar ook om ander liefde te vind. Jy voel dalk nie nou so nie, maar een van die dae is alles weer oukei, dan voel jy sterk genoeg om die wêreld met al sy girls weer aan te durf.