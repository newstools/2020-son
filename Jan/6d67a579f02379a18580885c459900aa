DIE Baaise oud-boksafrigter Martin Dyer, wat op Nuwejaarsoggend oorlede is, sal onthou word vir die hoë standaarde wat hy gestel het. Hy is in die Greenacres Hospitaal oorlede nadat hy lank siek was. Dyer was 82. Harold Saaiman, voormalige Springbok-kaptein en later beroepsbokser, sê Dyer was ongetwyfeld ’n legende. “Martin het oor baie jare gelééf vir boks. Hy was ’n kenner en strateeg en het altyd die ekstra myl vir sy boksers gestap,” sê hy. Saaiman sê hy onthou ook nog goed hoe Dyer gereeld vir sy boksers perdesalf gegee het om gouer te herstel. Dyer het die skrywer een keer genooi om te kom kyk hoe hy Saaiman “met ’n 12 pond-hamer” laat rotse kap by ’n ou parkeerarea in Russellweg. Só indrukwekkend was die oefensessie dat motors later stadig begin ry het om die aksie dop te hou. Dyer, wat onder meer ook Gerrie Bodenstein, Dougie de Wet, Anton Weitz en Ronnie Marshall in sy kamp gehad het, het altyd geglo elke bokser in sy stal is ’n potensiële wêreldkam­pioen. Dyer het ook so vas in sy vermoëns as afrigter geglo dat hy destyds aan die legendariese afrigter Angelo Dundee ’n brief geskryf het waarin hy aangebied het om die wêreld se swaargewigkampioen Muhammad Ali te help brei. Dyer was ook versot op musiek. Hy het in ’n stadium liedjies vir die bekende sanger Gene Rockwell geskryf wat opgeneem is.