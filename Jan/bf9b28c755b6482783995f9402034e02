DIT was nóg ’n puik vertoning deur Uitenhage se Progress om sy tweede agtereenvolgende oorwinning in die Super14-rugbytoernooi te behaal. Progress het die tuisspan, Park, Saterdag op Londt­park met 21-17 geklop. Eric Toring, Progress se breier, sê dit was ’n baie taai stryd vir albei spanne. “Park was soos gewoonlik baie sterk, veral onder sy voorspelers. “Ons het ’n bietjie gesukkel in die skrums, maar het dinge goed bestuur in die tweede helfte om die oorwinning te verseker,” het Toring gesê. Die breier het Archie Gans, sy flank, ook geprys vir sy speler-van-die-wedstryd-vertoning. “Hy was uitstekend en het goeie werk vir ons gedoen op die verdediging.” Die Baaise Harlequins het ook hulle eerste sege behaal deur Young­ Leopards met 45-12 te klop. Dit sal Harlies laat goed voel, veral nadat Progress Harlies laat les opsê het in hulle eerste wedstryd. Kruisfontein het Trying Stars net-net met 24-23 geklop om nes Progress ook sy tweede agtereenvolgende oorwinning te behaal. In dié vroeë stadium is dit dus duidelik die Baaise spanne sal beter moet doen as hulle enige sê wil hê in die kompetisie. Dit veral nadat Gardens sy tweede agtereenvolgende nederlaag beleef het met African Bombers wat hom met 37-16 geklop het. Die Super14-uitslae: African Bombers 37, Gardens 16; Swallows 13, OL Polisie 9; Trying Stars 23, Kruisfontein 24; Harlequins 45, Young Leopards 12; Park 17, Progress 21; Ncerha Leopards 34, Breakers 12. 