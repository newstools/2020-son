’N MAN is in hegtenis geneem nadat hy twee vroue en ’n tienermeisie doodgelem het. Die slagoffers was 17, 39 en 52 jaar oud. Hulle name word in dié stadium weerhou totdat ál hulle naasbestaandes van hulle dood in kennis gestel is. Kapt. Jackson Manatha, ’n polisiewoordvoerder, sê ’n 49-jarige man het na bewering Sondag 09:00 sy familielede in die informele nedersetting Gqunqe in die Kabakazi-area in Cen­tane met ’n bosmes gekonfronteer. Die familielede het dit egter reggekry om weg te hardloop. Manatha sê toe die man later terugkeer, het hy na bewering sy bure met die bosmes begin aanval. Die drie vroulike slagoffers is in die liederlike aanval doodgesteek. Drie ander mense wat die besete luisgat probeer keer het, is ook aangeval en ernstig gewond. Daar is met hierdie drie slagoffers na die Tafalo­fefe-hospitaal in Centane gerush. Volgens Manatha het die aanvaller laat spaander en in ’n nabygeleë woud gaan skuil. Cops van Centane, met die hulp van die gemeenskap, het toe na die verdagte in die woud gaan soek. Hy is omstreeks 16:45 in hegtenis geneem waar hy in die woud weggekruip het. Die verdagte word aangekla van drie klagte van moord en drie van poging tot moord. Manatha sê die motief vir die moorde is nog onbekend. Die verdagte sal na verwagting vandag in Centane se landdroshof verskyn op die ses bogenoemde klagte. Lt.gen. Liziwe Ntshinga, Oos-Kaapse polisiekommissaris, het die gemeenskap bedank vir hulle hulp toe daar na die verdagte gesoek is en dat hulle nie die reg in eie hande geneem het nie. Sers. Majola Nkohli, ’n polisiewoordvoerder, sê die polisie het Sondag omstreeks 08:30 ’n oproep ontvang dat twee lyke langs ’n pad sowat 1 km van die Koedoeskloof-stortingsterrein in Uitenhage lê. Volgens Nkohli het die polisie die inligting opgevolg en afgekom op die twee lyke. Albei het verskeie skietwonde in die bolyf gehad. Die een slagoffer was geklee in ’n grys tracksuit-kappietop, ’n blou gholfhemp, ’n groenkleurige broek en ’n paar Bronx sneakers. Die ander man was geklee in ’n swart sweetpaktop en ’n paar swart-en-lemmetjiekleurige snea­kers. Nkohli vra enigeen wat die polisie kan help om die twee mans te identifiseer of inligting kan verskaf wat kan help met die inhegtenisneming van die boosdoener(s) om lt.kol. George­ Green te bel by 082 442 3685. Die polisie se tolvrye Stop Misdaad-oproepsentrum kan ook by 08600 10111 gebel word.