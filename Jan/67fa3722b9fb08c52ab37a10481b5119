DIE Blitsbokke se pad na ’n derde agtereenvolgende toernooi-eindstryd van sewesrugby se Wêreldreeks gaan baie moeiliker word. Dít omdat die volgende twee toernooie in Hamilton (Nieu-Seeland) en Sydney (Australië) oor net twee dae beslis word. Wêreldrugby het besluit om die kwarteindronde van dié toernooie uit te gooi. Dis gedoen om die uitsaai van wedstryde in die vroue-afdeling meer blootstelling te gee, aangesien Hamilton en Sydney ook toernooie vir vroue aanbied. Wêreldrugby het verlede maand aangekondig dat die Hamilton- en Sydney-toernooi dan oor drie dae sal moet strek om die speel van kwarteindstryde in beide die mans- en vroue-afdeling moontlik te maak. Verskeie van die beste sewesrugbylande het teen die karre geskop oor Wêreldrugby se besluit, maar dié beheerliggaam wil niks daarvan weet nie. Wanneer die Blitsbokke dus in Hamilton aantree, sal hulle hulle groep as wenners moet afsluit om vir die halfeindronde te kwalifiseer. Neil Powell (afrigter) en sy Blitsbokspan kom in groep B teen Engeland, Kenia en Japan te staan. Die Blitsbokke het die eerste toernooi van die seisoen in Dubai gewen, terwyl Nieu-Seeland in Kaapstad koning gekraai het. Albei spanne is bo-aan die punteleer met 41 punte – Nieu-Seeland was die naaswenner in Dubai en die Blitsbokke naaswenners in die Cape Town Stadium. Fidji, laas jaar se wenner van die Hamilton-toernooi en die huidige Wêreldreeks-kampioen, is tans maar in die sesde plek op die punteleer met 23 punte. Frankryk (29), Argentinië (24) en Engeland (24) voltooi saam met Nieu-Seeland en Suid-Afrika tans die voorste vyf spanne op die punteleer.