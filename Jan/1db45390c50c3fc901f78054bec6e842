DIE polisie van Strand het Sondag ’n 48-jarige man in hegtenis geneem vir die moord op Maria “Zola” Klaasen (60). Haar lyk is op Nuwejaarsdag op die plaas Rouen agter die Rusthof-begraafplaas gevind. Volgens die polisie sal die verdagte Woensdag in die plaaslike landdroshof in verband met die voorval verskyn. Inwoners van Casablanca en Sercor Park sê hulle is geskok oor Klaasen se wrede dood. Calla Williams, ’n vrou by wie Klaasen huiswerk gedoen het, sê Klaasen is op 23 Desember as vermis aangemeld nadat sy ’n paar dae nie by verskeie mense in die woonbuurt vir werk opgedaag het nie. Klaasen se lyk is gevind toe ’n man op die plaas haar voete sien uitsteek het. Die polisie van Lwandle is ingeroep. Hulle het die lyk van die toneel af laat verwyder. Beminde Die vermeende moordenaar het na bewering Sondag oor die voorval gebieg. Na verneem word, het hy die polisie gaan wys waar die lyk gelos is. Williams sê Klaasen was ’n beminde mens in die gebied; sy het in baie mense se hart ingekruip. Sy was altyd bereid om ander te help. Son het verneem die verdagte is altyd saam met die slagoffer en haar boyfriend gesien waar hulle saam paartie gehou het.