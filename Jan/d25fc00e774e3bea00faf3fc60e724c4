VYF verdagtes is aangekeer kort nadat ’n selfoonwinkel in ’n Baaise mall beroof is. Die arrestasies was te danke aan die vinnige re­aksie en uitstekende spanwerk tussen verskillende polisie-eenhede. Kapt. Sandra Janse van Rensburg, ’n woordvoerder van die polisie, sê die klaer was Sondag omstreeks 14:30 met klante besig toe vyf verdagtes binnestap. Hulle het dit aan almal duidelik gemaak dat dit ’n robbery is. Een van die verdagtes het vir die klaer ’n vuurwapen gewys. Hulle het ’n werk­nemer na die agterkant van die winkel geneem en sel­fone verwyder. Die booswigte het in ’n BMW op die vlug geslaan. Niemand is in die voorval beseer nie. Nadat die cops van die voorval ingelig is, was hulle onmiddellik warm op die verdagtes se spoor. Beamptes van naburige polisiestasies – onder wie lede van die honde-eenheid – het as back-up gedien. Inligting het die beamptes gelei na ’n huis in Delta Road in Morningside. Daar het lede ’n verdagte man gesien wat besig was om by ’n jaart uit te stap. Terwyl die polisie besig was om die verdagte te ondervra, het die gemeenskap die polisie laat weet ander verdagtes is besig om oor die grensmure te spring. Die lede het die verdagtes agternagesit. Altesame vyf verdagtes is in hegtenis geneem. Die huis is deursoek. In die getaway-kar het die cops op 150 selfone afgekom. Daar is ook op die voertuig beslag gelê. Die verdagtes se ouderdom wissel van 22 tot 35 jaar. Hulle word aangehou op klagte van sakeroof. Die vyf sal na verwagting binnekort in die landdroshof verskyn. Ondersoekers gaan check of dié verdagtes verbind kan word met ander sakerooftogte in en rondom die Baai waar sel­fone gesteel is. Genl.maj. Thembisile Patekile, streekbevelvoerder van die Mountweg-polisie, het die lede geloof wat onmiddellik gereageer en sodoende gesorg het dat die verdagtes vasgetrek word. Patekile het gesê uit­stekende kommunikasie tussen die onderskeie rol­spelers het daartoe bygedra dat die vermeende rowers nie weggekom het nie.