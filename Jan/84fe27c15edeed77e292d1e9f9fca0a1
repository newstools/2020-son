DIE hemelbesems in die enjinkamer word die meeste geld in die Pro14-reeks en die Engelse Premierrugby­liga betaal. Volgens Esportif Intelligence, ’n spelersagentskap, is dit die slotte wat die meeste betaal word, terwyl hakers die minste geld kry. Laas seisoen was dit losskakels en skrumskakels wat die meeste geld in die Pro14-reeks in Engeland verdien het. In Frankryk se Top14-kompetisie word vleuels die meeste beloon. In die drie Europese ligas verdien slotte die meeste, met losskakels tweede, gevolg deur vleuels en vaskopstutte. Oopkantflanke en loskopstutte word meer as hakers betaal, terwyl heelagters van die tweede plek na die agste plek geskuif het. Die waarde wat op slotte geplaas word, weerspieël die manier waarop die posisie die laaste paar jaar ontwikkel het. In die moderne spel vereis dié posisie unieke fisieke en atletiese vermoëns. Die Springbok-slot Eben Etzebeth is tans die hoogs betaalde speler in die geskiedenis van die spel in Frank­ryk. Hy word jaarliks met meer as £850 000 (sowat R15,9 milj.) by Toulon vergoed. Spesiale Nog ’n Bok-slot, Franco Mostert, wat die World Cup saam met Etzebeth vir Suid-Afrika gewen het, word ook groot geld deur Gloucester in Engeland betaal. Alun Wyn Jones, die kaptein van Wallis, het vanjaar ’n spesiale rugby-ooreenkoms met die Ospreys en die Wallis Rugbyunie onderteken. Dié groot slot is een van die bes betaalde spelers in Wallis. Engeland se slot Maro Itoje se salaris beloop sowat £750 000 (sowat R14 milj.) per jaar by Saracens. Itoje se spanmaat by Saracens, Will Skelton van Australië, verdien ook ’n vet salaris. Owen Farrell, Engeland se losskakel, kry ook sowat £750 000 ’n jaar. Johnny Sexton, Ierland se nr. 10, kry £550 000 (sowat R10,3 milj.) in die Pro14, terwyl sy eweknie van Wallis, Dan Biggar, £600 000 (sowat R11,3 milj.) ’n seisoen by Northampton kry. Die oorvloed aan presteerders van gehalte in die haker- en oopkantflank-posisie in Europa verlaag die markwaarde van daardie spelers. Gemiddelde salarisse is hoër in Engeland en Frank­ryk.