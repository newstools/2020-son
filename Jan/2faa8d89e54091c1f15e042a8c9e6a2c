DIT blyk dat die Southern Kings nou kan begin spog met diepte in hulle groep – en dit net voor die eerste van hulle drie Pro14-derbies met die Cheetahs. Die Kings verwelkom die Cheetahs Saterdag in die Nelson Mandelabaai Stadion. Volgende week pak hulle die Vrystaters in Bloemfontein. Gerus Hoewel die Kings vir vier wedstryde sonder die stut Pieter Scholtz (geskors) is, is Robbi Kempson, die breier, baie meer gerus oor sy plaasvervanger­opsies. Die Kings se fringe-spelers het verlede week in Knysna teen die Stormers ’n goeie vertoning gelewer. Hulle het met 13-3 gewen. Kempson het gesê: “Was dit so ’n paar weke terug, sou ek nie baie tevrede gewees het dat ons Scholtz verloor het nie. Maar ek moet sê, ek is baie tevrede met wat Ig Prinsloo en Rossouw de Klerk ons in die voorry kan bied.” Die senter Howard Mnisi en die losskakel Demetri Catrakilis is ook steeds buite aksie. Tog is Kempson vol vertroue dat daar genoeg skietgoed is om die Cheetahs mee te pak. Teen die Stormers het die Kings Bader Pretorius op losskakel gebruik. Kempson dink die senter JT Jackson is ook ’n moontlikheid. “Albei spelers is opsies. Jackson het baie van sy seniorrugby op 12 gespeel. So, hy kan daar inval, of op losskakel. Dit is goeie opsies om vir die span te hê.” Kempson dink die reuseslot Bobby de Wee het ook weer goed vertoon en hand opgesteek. Hy het die grootste deel van laas seisoen weens ’n skouer­besering misgeloop.