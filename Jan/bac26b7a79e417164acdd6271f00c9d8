DIE krisis by Metrofail in die Wes-Kaap gaan na verwagting verdiep nadat Eskom kennis gegee het hy gaan kragverskaffing aan die treindiens vandag sny. Son verneem by ’n persoon in die passasierstreindiens dat Eskom die krag van­oggend gaan afsit. Dit volg nadat Metrorail se moedermaatskappy, die Passasierspooragentskap van Suid-Afrika (Prasa), die laaste tyd versuim het om sy kragrekening te betaal. Koste Richard Walker, die Wes-Kaapse streekbestuurder, het Son se navrae gister geïrriteerd na Riana Scott, die Wes-Kaap se Metrorail-woordvoerder, verwys. Scott het bevestig hulle het van Eskom kennis ontvang dat die kragverskaffer van plan is om die elektrisiteit vanoggend af te switch. Sy voeg by: “Die streek erken dat ons Eskom se kennisgewing ontvang het. Ons bevestig dat die kwessie na Prasa se hoogste vlak verwys is. “Ons bly hoop dat reëlings betyds getref kan word, want Prasa bly daartoe verbind om sy finansiële verpligtinge na te kom.” Wayne Dyason, woordvoerder van die Stad Kaapstad se wetstoepassingsafdeling, sê beamptes het gisteroggend ’n bakkie wat scrap gelaai het, by Bofors-singel in Epping afgetrek. Volgens Dyason het die cops die driver gevra om die goed agterop die bakkie af te laai. Dit blyk toe dat dit pandora-knippe is, sê hy. Hy sê: “Hierdie items word gebruik om die spore op hulle plek te hou. Sonder dié knippe kan treine ontspoor. “Dit kan tot sterfgevalle en ernstige beskadiging van treine lei.” Volgens Dyason het die twee verdagtes nie ’n geldige rede gegee waarom die knippe in hulle besit was nie. Die cops het ook ontdek die bakkie is gesteel. Die verdagtes is ge­arres­teer op klagte van die besit van gesteelde eiendom en die beskadiging van eiendom. Volgens Dyason is die verdagtes met 96 kg kabels ter waarde van R7 200 vasgetrek. Die koste om die kabels te vervang – bo en behalwe labour – is sowat R26 100, sê Dyason. Hulle is vir die besit van gesteelde eiendom aangekla. Dié klag hou verband met die kabels, sowel as die voertuig wat hulle gery het nadat daar vasgestel is dié voertuig is gesteel.