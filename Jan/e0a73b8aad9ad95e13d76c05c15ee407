DIE Morawiese dorp Mamre spog vanjaar met ’n WP Superliga A-klub. Hamlets het verlede seisoen gekwalifiseer om vir die eerste keer in sy geskiedenis saam met die groot honne te speel. Die klub vier vanjaar sy 60ste bestaansjaar. Hamlets het by ’n paar geleenthede baie naby aan promosie gekom. Die klub is bekend vir sy sjampanjestyl van hardlooprugby en sal dus nie in WP se topliga teleurstel nie. Angelo Arendse, oudspeler van Hamlets, meen dis een van die beste dinge wat met die klub en die dorp kon gebeur het. “Dis iets groots vir ons as klub,” het Arendse gesê. “Met eenwording het Hamlets in die zones gespeel. So, hierdie promosie beteken vir ons as oudspelers baie. Dis jare se opoffering, van die oud- sowel as die huidige spelers. Die manne het hard gewerk.” Arendse, wat ook die Saru Legends Group op Facebook bestuur en ’n groot custodian is vir nierassigheid in rugby, voeg by dat Hamlets nie net gaan kom om die numbers op te maak nie. Klaarkom “Vir die Legends van Hamlets en Saru is dit baie groot. “Ons het nog altyd net met die dorp se spelers gespeel. Neëntig persent van die huidige spelers se ouers het vir een van die drie senior spanne by die klub gespeel.” Mamre het twee klubs, Hamlets en Mamre, maar net Hamlets ding in die WP mee. Dit beteken albei klubs moet met die spelers in die dorp klaarkom. Dít het Hamlets nie in die minste afgeskrik nie. Hulle spog met 10 junior en 4 senior spanne. Met spanne soos Durbell, Maties, Ikeys, Tygerberg en Uni-Mil sal Hamlets hard moet spook om log points in te samel. “Ons mense sien uit daarna om die groot spanne in Mamre te verwelkom,” het Arendse bygevoeg. “Ons weet nie wat om te verwag nie, maar ek weet, vir die gemeenskap van Mamre gaan die 2020-seisoen ’n opwindende een wees.”