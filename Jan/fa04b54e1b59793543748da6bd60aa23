INWONERS van Alberton in Ekhurhuleni moes op oujaarsdag inderhaas ontruim weens ‘n pyplyn ontploffing. Eric Maloka, woordvoerder vir rampbestuur, sê reddingswerkers kon daarin slaag om die brand teen 11h00 die oggend onder beheer te kry. Teen laatmiddag was owerhede steeds op die toneel om die situasie te monitor. TimesLive berig daar is aanvanklik eers gedink dit is ‘n gaspyplyn. Maloka bevestig egter: “Die pyplyn bevat jet fuel wat na ‘n depot in die omgewing, Verwoerd Park, lei. “Daar is geen gevaar vir inwoners nie en die situasie is onder beheer,” aldus Maloka. “Sowat 40 huise moes ontruim word. Van die was nie in onmiddelike gevaar nie, maar die ontruiming is deel van voorsorgmaatreëls gedoen.” Niemand is ook in die voorval beseer nie. 