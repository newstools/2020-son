ENGELAND het die hef in die hand na dag twee van die derde toets tussen Suid Afrika en Engeland op St. George’s Park in Port Elizabeth. Honderdtalle deur Ben Stokes en Ollie Pope en twee laat paaltjies deur Dom Bess het die wind uit die seile van die Proteas geruk. Engeland geniet ’n massiewe voorsprong van 439 na hul eerstebeurttelling van 499/9. Suid Afrika se Dean Elgar op 32* en die naguiltjie Anrich Nortjé (0*) sal Saterdagoggend voortkolf met die telling op 60/2. Engeland het Vrydagoggend begin met hul telling op 224/4 met Ben Stokes (38*) en Ollie Pope (39*) voor die paaltjies. Spel is Vrydagoggend met 45 minute vertraag, na ’n reenbui in die Baai uitgesak het. Dié twee Engelse kolwers het deeglik gebruik gemaak van ’n Proteas boulaanval én die kolfblad wat bra mak gelyk het. Hulle het teen ’n goeie tempo gekolf en Suid Afrika kon wéér nie ’n enkele paaltjie in die oggendsessie laat kantel nie. Die Proteas se enigste oomblik van vreugde het kort voor middagete gekom, maar was van korte duur. Dane Paterson het Pope op 74 bvp betrap maar hy het ná ’n gesprek met Stokes besluit om te review. Die kykweer het gewys dat die bal die bypen sou mis en Pope is ’n lewe gegun. Stokes het veral vir Keshav Maharaj aangeval en die spinner ’n paar keer uit die stadion geslaan. Hy het in die proses sy negende toetshonderdtal aangeteken en is sonder twyfel tans een van die wereld se voorste spelers. Toe Pope ook die pap dik begin aanmaak kon mens amper die locals hoor sêvra: “Wil jy ook nou kom Stokes?” Hy het egter baie goed gekolf en het die 100-merk vir die eerste keer in sy toets loopbaan verbygesteek. Paterson het uiteindelik sy eerste toetspaaltjie ingepalm toe Stokes (120) die bal na Dean Elgar van punt gedryf het. Hy en Pope het ’n vennootskap van 203 gedeel. Vuilbek, Jos Buttler (1), het gekom en gegaan voor Sam Curran (44) en Pope begin skouers oopmaak het. Ná Curran en Dom Bess (1) se vertrek het Mark Wood met 42 (23 balle, 2x4 en 5x6) die Proteas se boulaanval aan flarde geslaan voor Joe Root met die telling op 499/9 verklaar het. Elgar en Pieter Malan het die Proteas se beurt goed begin maar Malan het met sy telling op 18 hom met ’n Bess aflewering misgis en die bal reguit na die bouler geskep. Zubayr Hamza (10) het kort voor die einde Bess se tweede slagoffer geword toe hy op vlak-by gevang is. Hy sal hom self skop want kort daarna het dit begin reen en spel is tot ’n einde gebring. Hamza gaan moet lopies maak in die tweede beurt om die druk op hom te verlig. Temba Bavuma het juis Donderdag 180 in ’n plaaslike vierdag wedstryd aangeteken. 