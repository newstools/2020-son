TWEE mense het Woensdag in die Emalahleni-landdroshof verskyn vir die ontvoering van 'n 11-jarige meisie. Die 42-jarige man en 27-jarige vrou het na bewering die meisie op 30 November in die Vosman-area naby Witbank ontvoer. Hulle het die meisie laat glo dat haar ma hulle gestuur het om haar op te tel. Die beweerde ontvoerders het die meisie se 27-jarige ma die volgende dag gebel en 'n losprys van R250 000 geëis. Kol. Donald Mdhluli, polisiewoordvoerder, sê die familie het uit desperaatheid na Nelspruit gery om inligting te verifieer wat die verdagtes gegee het. "Die verdagtes het binne ure, nadat 'n klag van ontvoering geopen is, bewus geword dat hulle in die moeilikheid is en die ma ingelig dat die kind in Vosman is. "Die familie het na Vosman gery en die meisie ongedeerd gevind." Die man en vrou is Maandag gearresteer. 'n Voorlopige ondersoek het intussen vasgestel dat 'n nabye familielid by die hele ontvoer-saga betrokke is. Lt. Genl. Mondli Zuma, polisiekommissaris in Mpumalanga, het die arrestasies verwelkom.