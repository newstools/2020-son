TEEN die planke! Dít is waar die Proteas van Faf du Plessis en Mark Boucher­ hulle bevind met ’n volle twee dae oor van die laaste toets in hulle reeks teen Engeland. Joe Root se span bevind hom in só ’n sterk posisie dat net ’n buitengewone terugvegpoging die tuisspan kan red. Engeland loop 2-1 voor in die reeks van vier toetse. SA het die eerste toets maklik op Centurion gewen, maar daarna lelik kleigetrap teen die Pommies. Daar bestaan ernstige vrae oor baie van die spelers se posisie in die span met net Quinton de Kock en dalk Anrich Nortjé wat lyk asof hulle hond haaraf maak. Die kolflys lyk baie wankelrig terwyl die boul-aanval bra mak lyk. Kagiso Rabada is geskors vir dié toets en sy afwesigheid word gewis gevoel. Nortjé het nog net ’n handvol toetse gespeel, maar skielik lei hy die aanval met sy “proper Dutchman”- werk-etiek. Die boulafrigter, Charl Langeveldt het skertsend so na Nortjé verwys in Port Elizabeth. Du Plessis se treurmares met die kolf én die loot is ook van die redes vir die span se agteruitgang. Sy kapteinskap laat ook veel te wense oor en sy verdedigende veldplasings gee die gevoel van ’n man wat verslaan is en nou reg is om tou op te gooi. Om sake vir die beleërde Proteas te vererger, het hulle mees ervare bouler, Vernon Philander, die veld gister ná net 1.3 boulbeurte verlaat weens ’n dyspierbesering. Dis onseker of Big Vern in SA se tweede beurt gaan kolf. Hy was gisteroggend die eerste man terug in die pawiljoen nadat SA op 88/6 gaan voortkolf het. Hulle is uiteindelik almal vir 183 uitgeknikker met slegs Quinton de Kock (76) en Dwaine Pretorius (37) wat noemenswaardige tellings aangeteken het. Mark Wood (5/46) was Engeland se beste bouler. Ten spyte van ’n voorsprong van 217 het Root daarteen besluit om die opvolgbeurt af te dwing en eerder besluit dat sy span kolf. SA het egter beter geboul, hoewel hy toe net vier erkende boulers gehad het. Engeland het uitgekom en met vryheid gekolf, maar met reëlmaat paaltjies verloor. Die Engelse is uiteindelik almal uit vir 248, wat beteken SA moet 466 aanteken om te wen. Beuran Hendricks het geskitter met 5/64.