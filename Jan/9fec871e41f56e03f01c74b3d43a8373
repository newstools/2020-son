TWEE onwettige guns en ammo is van die strate af en drie verdagtes is gearresteer. Lede van die Bishop Lavis-polisie was Vrydagaand 19:00 op ’n roetinepatrollie toe hulle ’n ou gewaar het wat in die gebied bekend is. Toe die cops hom nader, het hy skielik sy mammie hoor roep. Maar die cops het hom ingehaal en gearresteer. Hulle het ’n Taurus 9 mm-pistool en 15 patrone by hom gevind. Die verdagte (35) sou vandag in die Bishop Lavis Landdroshof verskyn op aanklag van die onwettige besit van ’n vuurwapen en ammo. Omstreeks 23:00 Vrydagaand het die Kensington-polisie op inligting gereageer en ’n huis in Matroos Square deursoek. Daar het hulle op ’n 9 mm Star-pistool, magasyn, ses 9 mm-patrone en twee .45-patrone beslag gelê. ’n Man (68) en vrou (69) is toegekap vir die onwettige besit van ’n vuurwapen en ammunisie. Hulle verskyn vandag in die Kaapstad Landdroshof.