DIE polisie het op Nuwejaarsdag verskeie moorddossiere en ’n dossier van poging tot moord geopen. Kol. Priscilla Naidu, ’n polisiewoordvoerder, sê Woensdag omstreeks 08:30 is die lyk van Marquin Kivett (37) op ’n oop stuk veld tussen Uitbreiding 32 en Bloemendal naby Lawrence Erasmus­rylaan aangetref. Die slagoffer het ’n skietwond in die mond gehad. ’n Lid van die publiek het op die lyk afgekom. Die omstandighede rondom die voorval moet nog vasgestel word. Die polisie ondersoek ’n moordsaak. In nog ’n voorval Woensdag het die polisie omstreeks 12:40 gereageer op ’n klag van die publiek dat ’n lyk in ’n parkie in Corianderstraat in Booysenpark lê. Dié slagoffer, Roger le Roux, het veelvuldige skietwonde gehad. Naidu sê geen verdere besonderhede met betrekking tot Le Roux se dood kon bekom word nie. Die cops ondersoek die moord. Intussen het cops in KwaNokuthula in Plettenbergbaai ook ’n moorddossier geopen. Dit volg ná die dood van ’n 23-jarige vrou op Nuwejaarsdag naby ’n taxi rank in Sishuba­straat. Sers. Chris Spies, ’n polisiewoordvoerder, sê die voorval het kort ná middernag plaasgevind. Hy sê die vrou was besig om met vriende te stap toe sy skielik inmekaargesak het. Haar gesig was oortrek met bloed. Volgens hom is sy vir mediese hulp na die Knysna Provinsiale Hospitaal geneem. Sy is egter by haar aankoms by die hospitaal dood verklaar. Voorlopige ondersoekwerk dui daarop dat sy ’n skietwond in die kop opgedoen het. Spies sê die omstandig­hede rondom die voorval word ondersoek en alle leidrade sal opgevolg word. Later op Nuwejaarsdag het ’n 17-jarige klaer en ’n vriend omstreeks 23:45 in Leithstraat, Gelvandale, gestap toe twee mans hulle konfronteer. Een van die mans het ’n vuurwapen uitgepluk en verskeie skote op die klaer en sy vriend afgevuur. Naidu sê die tiener is in die nek en rug gewond. Die polisie ondersoek ’n saak van poging tot moord.