DIE vreugde van ’n paartjie van Eersterivier het gou in hartseer verander nadat hulle seun net 48 uur ná sy geboorte bly leef het. Rozelle Hendricks (26) se nagmerrie het begin toe sy 13 uur lank in kraam was. Volgens Hendricks het haar baba, Hasael Sauls, langer as twee uur in die geboortekanaal vasgesit en as gevolg daarvan ernstige breinskade opgedoen. Die mammie sê haar baba het nie suurstof gekry nie en die bloedvloei na die brein was afgesny. Die voorval het op Vrydag 27 Desember in die Macassar Daghospitaal se kraamsaal gebeur. ’n Hartseer Hendricks vertel: “Ek het die oggend vyfuur in kraam gegaan. “My pa het my na die daghospitaal in Macassar geneem. “By die hospitaal het die suster my ondersoek. “My vrugwater het gebreek. “Die suster het gesê ek is nog nie reg om te kraam nie en ek moet nog op en af loop en op die bal hop om die baba los te kry. “Eers vieruur die middag het die suster my geknip om die baba uit te haal. “Die baba was potblou en hy het nie asemgehaal nie.” Die baba se pa, Gerald Isaacs, sê: “Ek voel hartseer en woedend oor die manier hoe dit gehanteer is. Hulle was nalatig. Ek het so uitgesien na my eerste seuntjie.” Diane de Kerk (54), ’n familielid wat al 33 jaar ’n verpleegsuster is, sê: “As ’n verpleegsuster voel ek baie teleurgesteld oor wat gebeur het. “Ek gee altyd my beste vir my pasiënte en ek het nooit verwag só iets sal met my familie gebeur nie.” Volgens Hendricks se ma, Gaynor Sauls (48), het die baba se kop al teen twee-uur die middag uitgesteek, maar nog steeds het hulle nie die baba uitgehaal nie. Noodhulp Gaynor sê: “Hulle kon mos my dogter geknip of na die Hottentots-Holland Hospitaal oorgeplaas het. “Toe die baba gebore is, was hy potblou en hy het nie asemgehaal nie. “In plaas van noodhulp toepas, het sy die lewelose baba op my dogter se bors neergelê. “Toe hulle agterkom die baba haal nie asem nie, toe het hulle begin rondhardloop vir noodhulp. “Die baba het breinskade opgedoen. Hy is na die Hottentots-Holland Hospitaal oorgeplaas, waar die dokter bevestig het die baba was in die ma se geboorte­kanaal te lank sonder suurstof. “Ek het my dogter soos goud opgepas. “Sy was ekstra versigtig – om te voorkom dat iets met die baba gebeur.” Hendricks se familie beoog regstappe om te keer dat só iets ook met ander mammies gebeur. Die baba is bygebring, maar het die Sondag­oggend ná ’n epileptiese toeval in die hospitaal gesterf. Hy is Donderdag 2 Januarie begrawe. Bevestig Sithembiso Magubane, ’n woordvoerder van die departement van gesondheid, het die voorval bevestig. Hy het gesê hulle kan nie inligting gee nie, maar hulle kan bevestig die geval word ondersoek.