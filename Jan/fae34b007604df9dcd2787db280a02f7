HOEWEL Temba Bavuma nie tans lid van die Protea-toetsspan is nie, glo sommige kenners tog dat die 29-jarige kolwer van die Lions ’n toekomstige Protea-kaptein is. Enoch Nkwe, hulpafrigter van die Proteas, het sy stem by dié van die Lions se afrigter, Wandile Gwavu, gevoeg toe hy vroeër vandeesweek met die media oor Bavuma gepraat het. “Hopelik vertoon hy in die toekoms só goed dat hy die span kan lei. Hy is ’n sterk leier. Hy het die vermoë om ’n groot groep spelers tot groot hoogtes aan te voer. Ek sien hom as ’n toekomstige kaptein,” meen Nkwe. Kenners bevraagteken egter Bavuma se vermoëns as toetskolwer. Hy het reeds in 39 toetse gespeel, maar hy het oor dié tydperk sy lopies teen ’n bra gemiddelde 31.24 per beurt aangeteken. Enoch het vir Bavuma gekolf en redes daarvoor aangevoer. “Mense vergeet ook dat hy dikwels in moeilike situasies (veral op nr. 6) gekolf en dan die span in beter posisies gebring het. “As die geluk aan sy kant was, sou hy meer honderdtalle aangeteken het. “Maar hy het dit agter hom geplaas en hy kyk nou na die toekoms,” aldus Nkwe. Bavuma het in sy 39 toetse nog net een honderdtal aange­teken. Dit was teen Engeland in die Nuwejaarstoets van 2016. Daar is geglo dit sou ’n waterskeiding wees aangesien Bavuma die eerste swart speler was wat ’n toets­honderdtal aangeteken het. Gestrand Bavuma moes dikwels die kastaiings uit die vuur krap. Hy moes veral saam met die stertkant-kolwers aan die einde van ’n beurt probeer lopies maak. So is hy ook in 2018 deur Morné Morkel in die steek gelaat. Die lang snelbouler het hom teen Australië op 95* gestrand gelaat. Bavuma is nou die taak opgelê om eers lopies vir die Lions aan te teken en sodoende sy plek in die Protea-span terug te wen. Manne soos Keegan Petersen, Eddie Moore en Reeza Hendricks klop ook aan die deur. Bavuma sal beslis sy mojo moet vind voordat hy weer in toetse kan speel. Die leierskap is waarskynlik nie nou vir hom op die horison nie. Wanneer hy weer baie lopies aanteken en sy vertroue herwin het, kan hy dalk weer daarvoor hand opsteek. Hy het in die Mzansi Super­liga juis gesukkel as kaptein. Sy span het nie een wedstryd in die reeks gewen nie. Hy het wel uitgeblink met die kolf.