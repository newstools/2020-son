EK KAN nie wag vir die nuwe reeks van The Bachelor SA nie. Ek het Woensdag die trailer vir die tweede reeks van dié gewilde maatsoek-program gesien en twee dinge het onmiddellik my aandag getrek: die bachelor se abs en die drama. Julle weet ek likes abs en drama. So, ek sit nóú al my reminder aan vir 14 Februarie. Ek het julle mos al voorheen vertel dat M-Net die aantreklike Marc Buckner as Mzansi se hubaarste man gekies het. Maar wie is Marc presies? Die 36-jarige is ’n model al sedert hy 16 jaar oud was en het sedertdien in verskeie advertensies vir verskeie brands verskyn, asook in musiekvideos en movies. Dié aksieman is mal oor die buitelewe en hy soek ’n maat wat net so avontuurlustig soos hy is. Maar terug by die trailer. Julle kan dit op sy Instagram feed gaan kyk. In die trailer sê een van die vroue: “Damn, daai man is fine.” En ek stem heelhartig saam. Marc is baie aantreklik. Hy het daai ruwe, see­rower-agtige aantreklikheid omtrent hom. Dit gaan maak dat die meisies op die show omtrent gaan vuisslaan oor hom. In die trailer het ek klaar drie meisies getel saam met wie Marc ’n vuurwarm soensessie hou. Maar dan lyk dit lyk asof die druk van die show die bachelor laat knak. In die 30 sekonde lange video raak hy emosioneel en erken: “Ek is nie mentally gereed nie.” Sjoe, Marc, ek hoop jy ruk jou later in die show reg, want dié keer soek ons ’n verlowing, oukei?