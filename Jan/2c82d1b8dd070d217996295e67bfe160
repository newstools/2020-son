SO ’N paar trane hier en daar, maar by die Tuscany Glen Primary School in Eerste­rivier was die eerste skooldag vir gr. R- en gr. 1-leerders nie te erg nie. Ma Crystal Arendse en pa Bradley van Tuscany Glen het hulle laitie, klein CJ, skool toe gebring vir gr. R, en hy het moeilik van hulle afskeid geneem. Die trane het behoorlik geloop. ’n Tweeling, Ameerah en Ameema Geswindt, ook van Tuscany Glen, het ook die eerste keer skool toe gekom. Hulle was uit hulle nate van blydskap en was baie opgewonde om by die skool te wees. Hulle ma, Fatima Koopman, het ook gesê sy is baie hartseer dat haar kinders skool toe gaan, maar hulle is baie excited. Altesame 120 gr. R-kinders het by Tuscany Glen Primary School ingeskryf en 160 gr. 1-leerders.