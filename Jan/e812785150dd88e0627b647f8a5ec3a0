'N KAAPSE familie wat in Wuhan bly, die Chinese stad waar die koronavirus uitgebreek het, sê die plek het 'n spookdorp geword. Die dodetal weens die koronavirus staan nou op 170. Winslow Forbes vertel aan News24 dat hy, sy vrou en hul twee jong kinders in April verlede jaar na Wuhan getrek het. Hy is 'n onderwyser by 'n internasionale hoërskool in die stad. Forbes sê sy familie in Suid-Afrika is bekommerd omdat sy ouer suster ook in die stad werk. "Daar is altesaam vyf nabye familielede, my vrou uitgesluit, wat in kwarentyn is. My vrou is 'n enigste kind en haar ma is ook baie bekommerd," sê Forbes. "Ek is natuurlik bekommerd oor my familie. Ander lande is besig om hul burgers te ontruim. Ek twyfel of ons regering dieselfde sal doen. Ek wil natuurlik hê my familie moet by die huis uitkom waar hulle veiliger sal wees." Forbes sê hul hooffokus is om voorraad te kry. Hy sê vrugte en groente het skaars geword. Lunga Ngqengelele, woordvoerder van die departement van internasionale betrekkinge, het bevestig dat daar geen planne is om Suid-Afrikaners uit China te ontruim nie. Ngqengelele sê die Suid-Afrikaanse gesondheidsdepartement het aangedui daar is geen rede tot kommer op die oomblik nie. Hy het Suid-Afrikaners, wat in China bly, aangemoedig om waaksaam en in kontak met die ambassade te bly. - News24