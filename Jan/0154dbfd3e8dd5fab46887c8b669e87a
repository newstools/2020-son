DAAR is net een manier om die beste spanne in enige sport in hulle eie vermoëns as die beste te laat twyfel – klop hulle op hulle tuisvelde voor hulle begeesterde fans. Dit is presies wat rugby se nuwe wêreldkampioen, Suid-Afrika, twee jaar gelede aan die voormalige houer daarvan, Nieu-Seeland, gedoen het. Só ook die Britse en Ierse Leeus in 2017. En omdat dié berig eintlik oor sokker gaan, is dit wat een van die spanne in vandag se groot stryd op Anfield, Liverpool, aan die huidige Engelse Premierliga-titelhouer, Manchester City, in ’n Champions League-uitspeelstryd in 2018 gedoen het. Die spanne (All Blacks en City) is deesdae hulle reputasie as die bestes kwyt. In Engelse sokker is Liverpool nou die span met die groot en onwrikbare reputasie, met ’n ongelooflike rekord vir die huidige seisoen wat daarvan kan getuig. Nie een klub in die EPL kon Jürgen Klopp (manager) se Reds tot dusver in 22 games laat tweede kom nie. Maar Liverpool se aartsvyand, Manchester United, en teenstander op Anfield vandag is een span wat die naaste daaraan kon kom. Die eerste ontmoeting in die league tussen dié historiese Engelse klubs het met 1-1 gelykop geëindig. ’n Doel laat in die wedstryd deur Adam Lallana op Old Trafford het die Reds se agterente gered nadat United tot en met bykomende speeltyd nog voor was. Sedertdien het Klopp se Reds nog net nuwe hoogtes bereik nadat die span van Merseyside talle agtereenvolgende seges behaal het en gemaklik op pad lyk na ’n eerste Premierliga-kroon sedert die 1989-’90-seisoen. Ole Gunnar Solskjær, manager van United, glo egter sy span kan vandag op Anfield vir die grootste opskudding van die seisoen sorg. “Wanneer jy by die topspan in die liga besoek aflê, moet jy seker maak jy kan op die vlak speel wat hulle tans is. Ons laaste twee games teen hulle gee ons baie geloof,” het Solskjær laat hoor. The Sun berig Liverpool fans wil die Red Devils ’n nare verwelkoming gee wanneer hulle bus op pad na Anfield is. Solskjær het hieroor gesê: “Hulle gaan ons probeer intimideer. Sommige van ons jong spelers gaan vir die eerste keer op Anfield speel, maar hulle sal fine wees.”