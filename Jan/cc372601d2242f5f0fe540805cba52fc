TWEE verdagtes wat na bewering op Oukersdag betrokke was by die moord en roof van ’n prominente inwoner van Zwide, asook vir poging tot moord en voertuigkaping van twee ander mense, is in hegtenis geneem. Die inhegtenisneming is uitgevoer deur KwaZakhele se sigbare polisiëring-taakspan en die Motherwell-polisiegroepering se eenheid vir ernstige en geweldsmisdaad. Kol. Priscilla Naidu, polisiewoordvoerder, bevestig Peter Sample (62) op 24 Desember om 17:10 noodlottig gewond terwyl hy besig was om tuis in sy garage te werk. Drie onbekende mans het na die huis gekom. Die mans het beweer Sam­ple het gesteelde speakers gekoop. Sampie het dit ontken. Die mans is daar weg, maar het later teruggekeer. Dit is toe dat hulle Sample twee keer in die kop geskiet het. Hulle het daarna op die vlug geslaan met sy televisiestel. Terwyl hulle besig was om by die huis uit te stap, het ’n rooi Ford Bantam-bakkie verby die huis gery. Die verdagtes het toe op die voertuig losgebrand. Die driver van die bakkie is in sy linkerhand gewond. Sy vrou is in haar regtervoet gewond. Die beseerdes het uit die bakkie geklim waarna die verdagtes die voertuig gevat en daarmee weggejaag het. Naidu sê Maandag het die polisiespanne inligting opgevolg oor die moontlike whereabouts van die verdagtes. Dit volg nadat die luisgat-verdagtes gespot is waar hulle in Sabastraat, KwaZakhele, geloop het. Hulle is toe te voet agternagesit. Twee verdagtes (26 en 28) is in hegtenis geneem. Hulle word in dié stadium aangehou op aanklagte van moord, huisroof, twee klagte van poging tot moord asook motorkaping.