UITSTEKENDE samewerking tussen ’n privaat maatskappy en die polisie in Kamesh het gelei tot die inhegtenisneming van ’n verdagte. Beslag is gelê op amper 800 F Ritebrand-melk ter waarde van R8 500 nadat die 35-jarige verdagte in hegtenis geneem is. Kapt. Gerda Swart, ’n polisiewoordvoerder, sê ’n klopjag is Donderdag omstreeks 09:00 op twee winkels in die Kamesh-polisiëringsgebied uitgevoer. Swart sê by ’n winkel in Rosedale-rylaan is beslag gelê op 10 bokse Ritebrand-melk wat elk 6x1F cartons bevat het. Die tweede winkel, in Cormorantsingel, behoort aan dieselfde eienaar. Dáár is beslag gelê op 103 Ritebrand-bokse van 6x1F elk (618F ), asook 119 los 1F-eenhede. Swart sê in totaal is beslag gelê op 797 F melk. Die geraamde waarde van die melk, wat eksklusief vir Shoprite vervaardig is, is meer as R8 500. Verdere ondersoekwerk het die ondersoekspan gelei na die oorspronklike diefstalsaak, wat reeds in Januarie verlede jaar by die Swartkops-polisiestasie aangemeld is. Swart sê ’n 35-jarige man is in hegtenis geneem op ’n klag van die besit van vermoedelik gesteelde eiendom. Hy verskyn eersdaags in die Uitenhage Landdroshof. Brig. Ronald Koll, Uitenhage se groepbevelvoerder, het die ondersoekers vir hulle goeie werk geloof. Hy het die gemeenskap gewaarsku om nie gesteelde items te koop nie. Volgens Koll bly dít en die ontvang van gesteelde goedere ’n misdaad wat strafbaar is. Hy versoek eerder die gemeenskap om vermoedelik gesteelde items aan te meld. Hy vra lede van die publiek om saam te werk om die mark vir gesteelde goedere te sluit. Die polisie moedig die gemeenskap aan om met hulle saam te werk om misdaad die nekslag toe te dien. Die polisie versoek voorts dat gemeenskapslede aanhou om waardevolle inligting aan hulle verskaf wat kan lei tot die inhegtenisneming van skarminkels wat hulle met misdaad ophou. Die Crime Stop-sentrum kan gebel word by 08600 10111 of die Crime Line by 32211. Suid-Afrikaanse burgers kan ook die MySAPS app op hulle smartphone aflaai.