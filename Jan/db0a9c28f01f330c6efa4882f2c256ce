TWEE mans verskyn vandag in die Baaise landdroshof op klagte van moord, motor­kaping en sakeroof. Die voorval het op 27 Desember in ’n winkel in Greenbushes, Kabegapark, plaasgevind. Roderick Erasmus (49), ’n security guard, is tydens die sakeroof doodgeskiet nadat drie gewapende mans by die winkel ingestap en aangedring het op geld en ander items. ’n Klant (50) is van sy selfoon, beursie en voertuig – ’n Nissan NP200-bakkie – beroof. Die verdagtes het ook op die vlug geslaan met kontant, sigarette, die klaer se selfoon en die security guard se vuurwapen. Woensdag omstreeks 23:00 het lede van Kwa­Zakhele se taakspan vir sigbare polisiëring inligting ontvang van die moontlike where­abouts van die verdagtes in die rooftog. Kol. Priscilla Naidu, ’n polisiewoordvoerder, sê tussen 01:00 en 02:00 Donderdag-oggend is twee verdagtes met die hulp van die Mountweg- polisiegroep se Trio-speurtaakspan, anti-bende-eenheid en die Baaise lugvleueltak in hegtenis geneem. Sy sê ’n 33-jarige man is by ’n huis in KwaZakhele in hegtenis geneem. Hy is aangetref met ’n skietwond in die maag. Verdere ondersoekwerk het die polisie gelei na ’n huis in Joe Slovo in KwaDwesi, waar ’n 38-jarige verdagte in hegtenis geneem is. Naidu sê beslag is gelê op ’n Vektor 9 mm-pistool waarvan die reeksnommer afgevyl is. Beslag is ook gelê op ’n Mazda-bakkie wat vermoedelik in die uitvoer van die misdade gebruik is. Luidens inligting is die derde verdagte ook dalk in die abdomen gewond. Die polisie verwag om binnekort nog inhegtenisnemings te doen. ’n Klag van die onwettige besit van ’n vuurwapen gaan ook bygevoeg word op die klagstaat van die 38-jarige verdagte. Genl.maj. Dawie Rabie, Motherwell se groepbevelvoerder, het die cops geloof vir die sukses. Hy sê positiewe resultate word altyd gelewer wanneer daar saamgewerk word met ’n gemeenskaplike oogmerk.