DIT raak nou krisistyd vir Ole Gunnar Solskjaer as manager van Manchester United. ’n Sukkelende Arsenal het Solskjaer en sy span Woensdagaand met 0-2 in die Engelse Premierliga geklop. Om sake te vererger, het United boonop nóg ’n besering in ’n reeds dun gesaaide middelveld opgedoen. Die Fransman Paul Pogba is weer beseer en kan volgens Solskjaer vir ’n maand buite aksie wees. United het ook reeds die dienste van Scott McTominay in die middelveld verloor. Hy het ’n kniebesering opgedoen en reeds twee van United se laaste drie games misgeloop. Hy maak eers oor twee maande ’n terugkeer. Pogba het eers onlangs van ’n seer enkel teruggekeer, maar United het hom nie juis gemis nie. Dit is omdat McTominay tot dusver die groot ster in United se middelveld langs Fred was. Die Skot se afwesigheid is Woensdag kwaai gevoel. United het nie op die aanval óf verdediging solied gelyk nie. Die enigste fikse en beskikbare middelveldspeler met ervaring om langs Fred diens te doen, is Nemanja Matic. Dié het laas jaar ook maar min sokker gespeel en daar is gerugte dat hy dalk die klub kan verlaat. Tottenham Hotspur se manager, José Mourinho, is glo gretig om Matic te koop – hy het Matic in sy tydperk as United manager van Chelsea na Old Trafford gebring. Daarom sê Solskjaer hy en die klub se boontjietellers het geen ander keuse as om in Januarie te gaan soek na “een of twee” middelveldspelers om die gapende leemtes te vul nie. “Ons sal regte besluite moet neem, want ons sit met twee beseerde spelers – Paul is uit vir ’n maand en Scott vir twee maande. “Wanneer ons weer met belangrike games en ’n besige program gaan sit, gaan daai leemtes ’n groot rol speel in watter­ opsies ons oorweeg. “Dit sal regte besluite moet wees. Dít is die groot ding vir ons,” sê Solskjaer.