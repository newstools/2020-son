DRIE top-matrikulante van die Wes-Kaap het nie toegelaat dat enige gebrek in die pad van hulle drome staan nie, en daarvoor het hulle ’n staande toejuiging gekry. Ilyaas Bassardien (18), Carel Roos (18), en Sunra Mostert (18) het al drie die toekenning vir uitnemendheid ondanks leerhindernisse by gister se provinsiale toekenningsplegtigheid vir die Wes-Kaapse topmatrieks van 2019 by Leeuwenhof ontvang. Die premier van die Wes-Kaap, Alan Winde, sowel as die provinsiale onderwysminister, Debbie Schafer, het met trane in hulle oë gestaan toe hulle Carel Roos, ’n leerder van die Pionierskool in Worcester wat blind is, se toekenning oorhandig het. Carel het, ten spyte daarvan dat hy nie die rekenaarskerm kan sien nie, 80% behaal in sy gunstelingvak, inligtingstegnologie. Ondersteuning “Ek kon nie altyd die ‘output’ sien wat ek in my rekenaarprogramme gekry het nie, maar die ondersteuning wat ek van my ouers, onderwysers en veral IT-juffrou, Gerda Malan, ontvang het, het my deur die moeilike tye gedra,” aldus Carel. Ilyaas het Asperger-sindroom, ’n ligter vorm van outisme. Sy skool het hom toegelaat om al sy eksamens op ’n rekenaar te voltooi, omdat hy gesukkel het om dit te skryf. Ilyaas vertel: “Die onderwysers was baie understanding rondom my siekte en het my selfs ekstra tyd gegee om my eksamens te voltooi.” Sunra, ’n oud-leerder van die Jan Krielskool in Kuils­rivier, vertel haar grootste vrees gedurende die matriekeksamen was dat haar opvoeding nie op standaard sou wees om te slaag nie, juis oor sy van ’n spesiale skool af kom. Sunra het dyscalculia, wat die onvermoë is om syfers te verstaan, en disleksie, wat die onvermoë is om te kan lees en skryf. “Jy dink die wêreld gaan jou weeg en jy gaan te lig wees,” sê Sunra. Sy sê verder dat biologie haar gunstelingvak was, al het sy beter in toerisme gevaar. Die drie het elk R10 000 en ’n sertifikaat as deel van hulle toekenning ontvang. Sunra beplan om vanjaar sielkunde aan die Universiteit Stellenbosch te studeer, Ilyaas wil sy joernalistieke droom bewaarheid aan die Universiteit van Kaapstad en Carel wil verder gaan met rekenaarwetenskappe.