DIE vonke kan op 17 Ja­nuarie spat wanneer Port Elizabeth Harlequins en Progress mekaar in die Oos-Kaapse Super14-kompetisie aanvat. Harlequins is nes hulle teenstanders al van November af hard aan die voorberei vir die 2020-seisoen. Harlies het verlede jaar onder leiding van Shaun Jantjies goeie rugby gespeel en was in ’n sta­dium die gunsteling om die Oostelike Provinsie se Superliga te wen. Jantjies sê vanjaar word daar na nog beter dinge uitgesien; daarom is die span se beplanning opgeskerp. “Ons het ’n paar verrassings in die span. Daar’s ’n paar nuwe spelers, terwyl ander ons verlaat het. Ek is baie bly oor hoe dinge tot dusver lyk.” Kaarte Volgende week is die groot Super14-afskop. Jantjies hou sy kaarte nog styf teen sy bors. Hy wou nie te veel praat oor die verrassings wat vir Progress beplan word nie. Harlies sou dié naweek teen Gardens van Uitenhage ’n opwarmings­wedstryd gespeel het. Die Rosedalers moes egter hulle onttrek. Jantjies sê dit sou wonderlik gewees het om te toets hoe gereed sy span is. Harlies gaan die dag nou liewer gebruik as ’n oefenkamp in hulle Adcock Stadium. Jantjies sê dis ’n baie moeilike uitdaging om Progress so vroeg in die jaar te pak, maar dit sal hulle help om die grondslag vir die res van die seisoen te lê.