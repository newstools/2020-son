DIS nou harde, uitputtende toetskrieket. Ná ’n oggendsessie waarin die Proteas bra pap tyres gelyk het, sal Faf du Plessis (kaptein) en Mark Boucher (coach) tevrede wees dat hulle Engeland op dag een van die derde toets op St. George­’s­ Park tot minder as 300 lopies beperk het. Die Engelse het op 224/4 afgesluit, met Ollie Pope (39) en Ben Stokes (38) voor die penne. Hulle vennootskap om die vyfde paaltjie is reeds 76 en die Proteas sal gou van dié gevaarmanne wil ontslae raak. Verwagtinge Du Plessis het vir die sesde keer in ’n ry die loot voor ’n toets verloor. Engeland se kaptein, Joe Root, het besluit om te kolf. Dane Paterson is ietwat verrassend ten koste van Dwaine Pretorius ingesluit en is teen alle verwagtinge in die nuwe bal gegee om die toets saam met Vernon Philander te begin. Kagiso Rabada, wat gewoonlik die boulwerk saam Philander begin, is as eerste aflosbouler ingespan. Dit was egter gou duidelik dat daar nie veel vir die naatboulers was in terme van spoed, wip of beweging van die naat af nie. Dom Sibley en Zak Crawley het relatief gemaklik deur die eerste sessie gekolf en heeltemal op hulle gemak gelyk, al was dit teen ’n pas wat slakke sou verveel. Ná die middagete het die SA boulers en Du Plessis egter slim planne beraam, met Keshav Maharaj wat vir die meeste van die dag van die Duck Pond-kant geboul het. Dít terwyl die naatboulers van die Park Drive-kant geroteer het. Sibley (36) en Crawley (44) is albei ná middagete aan die bykant gevang. En Joe Root (27) kon net sy stumps in ongeloof aangaap toe Rabada hom skoongeboul het. Maharaj se vlug en beheer was skitterend en al het hy by tye draai gekry, was dit stadige spin wat hom minder gevaarlik gemaak het. Hy het wel die paaltjie van Joe Denly (25) geneem toe hy hom bvp betrap het ná ’n suksesvolle review. Die Durbaniet het ook die Engelse gevaarman Stokes ’n paar keer in die moeilikheid gehad en met ’n bietjie meer geluk was die ICC-speler van die jaar ook uit. Maharaj (32-11-55-1) het ’n volle 30 boulbeurte agtereenvolgens geboul.