DIE loopbaan van Michael Fatialofa, voormalige slot van 2016 se Superrugby-kampioen, die Hurricanes, is in die weegskaal. Dié Nieu-Seelander het Saterdag ’n ernstige nekbesering in sy Engelse Premierliga-klub, Worcester Warriors, se wedstryd teen Saracens opgedoen. Saracens het die wedstryd met 62-5 gewen. Byna 10 minute het sonder spel verloop sodat mediese werkers Fatialofa kon ondersoek. Hulle het hom daarna met ’n draagbaar van die veld gedra en na ’n hospitaal geneem. Fatialofa (27) het hom in 2018 by die Warriors aangesluit. Hy was in ’n stadium in ’n All Black-oefenkamp, maar het nooit die geleentheid gekry om die bekende swart jersey in ’n toets oor sy kop te trek nie. Alan Solomons, afrigter van die Warriors, het die voorval wat tot Fatialofa se besering gelei het, só verduidelik: “Dit lyk asof hy sy kop in kontak laat sak het, maar ek moet weer na die beeldmateriaal gaan kyk. Nekbeserings is ’n groot concern en ek is baie bekommerd daaroor.” Saterdag se groot sege vir Saracens is ’n massiewe hupstoot vir die Premier­liga-titelhouer se kanse om relegasie te vermy. Saracens moes vroeër dié seisoen 35 ligapunte inboet. Dis omdat die spog-rugbyklub die reëls omseil het wat die maksimum betaling aan die span se senior­spelers vasstel. Saracens se huidige puntestand is nou -7 ná 8 wedstryde, waarvan hulle 6 gewen en 2 verloor het.