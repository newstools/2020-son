GROOT-BRAKRIVIER. – Die see by Souwesia-strand is besig om onstuimig te word. So laat inwoners vanuit die Suid-Kaap hoor nadat hulle blykbaar vir die laaste keer hulle geliefde strand in sy huidige vorm ervaar het. Ontwikkeling dreig nou om die strandgangers weg te dryf. Henry Koert, bekende inwoner, sê: “Ons mense van oor die hele Suid-Afrika kamp al van die vyftigs in die apartheidsjare by Souwesia. “Van ons voorouers het strandhuise by die treinspoor gehad waar hulle gaan vakansie hou het. “Daardie huise moes afgebreek word. As die munisipaliteit toestemming gegee het dat die geboue gesloop word, moet hulle die geboue laat herbou. “Die kraggebou is ook in 2019 afgebreek deur die raad. Ons soek antwoorde.” Dawid Kamfer, stryder vir die behoud van Souwesia, sê: “Wat is die raad se plan met Souwesia en die petisie? “Gaan ons dit ook verloor deur die ontwikkeling van hierdie prime grond vir die rykstes van die rykes? “Dis ’n ander vorm van ont­eiening. “Ons gaan hierdie issue op die nasionale agenda plaas met hulp van Lawyers for Human­ Rights.” Nickey le Roux, woordvoerder van die munisipaliteit, sê: “Antwoorde op die petisie is skriftelik deurgegee en met die Souwesia-komitee bespreek. “Enige onsekerheid oor die terugvoer moet met die verkose komiteelede opgeneem word. “Die Mosselbaai Munisipaliteit is dankbaar vir die goeie werk wat dié komiteelede by Souwesia in die Desember-vakansieseisoen gedoen het. Volgens Le Roux het die raad nog geen besluit geneem nie. Le Roux sê daar is verskeie openbare vergaderings gehou waarop inwoners dit duidelik gestel het hulle is teen ’n langtermyn-huurkontrak. Die gemeenskap wil self die oord bestuur en sou met werkbare voorstelle oor die ontwikkeling en bestuur van ’n oord by Souwesia na die munisipaliteit kom. Volgens Le Roux het die munisipaliteit nog geen sodanige voorstelle ontvang nie. “Geen besluit is nog deur die raad geneem rakende die moontlike vervreemding van die grond nie.”