DIE voormalige Manchester United- en Engeland-sokkerster Wayne Rooney het onthul dobbelary het gedreig om sy loopbaan groot skade te berokken. Rooney, tans die speler-afrigter van Derby County, sê hy’s ingesuig deur die aanvanklike sukses wat hy as dobbelaar geproe het. Die 34-jarige Rooney, United se rekord-doelskieter, het daarna groot bedrae verloor, maar aangehou om die geld te probeer terugwen. “Ek was ’n jong laitie en geld was beslis nie ’n probleem nie. Vir ’n wegwedstryd met United bly jy in ’n hotel. Met (wedstryde vir) Engeland bly jy 7 tot 10 dae in ’n hotel. Jy raak verveeld en dan moet jy dinge vind om te doen. Ek het verkies om te dobbel,” sê hy in ’n dobbelbewus­makingsvideo van 32Red se Stay in Control-reeks. “Voordat jy dit besef, het jy groot bedrae verloor. Gelukkig het ek deur my foute geleer en is ek klaar met dobbelary. As jy daarmee aanhou, gaan jy net meer verloor.”