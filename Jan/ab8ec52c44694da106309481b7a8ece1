ENKELE ure nadat ’n jong vrou Sondagoggend in Jennekerstraat, Arcadia, doodgeskiet is, is ’n jong man in Melkbosstraat – ook in Arcadia – vermoor. Cops van die Bethelsdorp-polisiestasie doen nou ’n beroep op die publiek om hulle te help om die moordenaar van die 22-jarige Johnty Phillis te identifiseer. ’n Vrou (61) is in dieselfde skietvoorval as Phillis in die been gewond. Kol. Priscilla Naidu, polisiewoordvoerder, sê Sondag omstreeks 19:45 het die slagoffers buite ’n winkel in Melkbosstraat gestaan toe ’n onbekende man hulle vanuit die rigting van Jennekerstraat genader het. Die man het in hulle rigting begin skiet. Phillis is in die been en rug getref. Die vrou is in die been getref. Phillis het op pad na die hospitaal aan sy beserings beswyk. Die slagoffers het geen bende-affiliasie nie. Skieter Die verdagte is in dié sta­dium onbekend. Enige een wat die polisie kan help om die skieter op te spoor, kan AO Johan Ferreira van die Bethelsdorp-polisie by 041 404 3005 bel. Hy kan ook gebel word by 082 736 1030. Inbellers kan ook hulle naaste polisiestasie of die polisie se tolvrye Stop Misdaad-nommer, 08600 10111, bel. Alle inligting word streng vertroulik hanteer. Son het gister berig dat Mirlen Wilson (26) Sondagoggend vroeg doodgeskiet is toe sy haar ma se huis in Melkbosstraat verlaat het op pad na haar huis in Grootboomstraat.