VIR die leerders van die Laerskool Towerkop in Ladismith was die dag voor die skool heropen het, een royal affair. Die motorklub Jap Metal het ’n groep opgewonde leerders getreat deur hulle hare gratis te sny en te vleg. Die beste sjampoe en beste barbers is ingespan. Die seuns het selfs lekker aftershave gekry. Jap Metal maak soos ’n ware community build­er reeds geruime tyd al ’n verskil in die lewe van kinders hier. Dis veral die leerders wat dit nie so breed het nie wat voordeel trek. Volgens Cinda van der Berg lê kinders die klublede na aan die hart. Jaloers Laas jaar is 500 kinders verras met Kersgeskenkies. Een van die tjokkertjies, Leandrie, sê: “My hare is lekker getreat. Ek was vir die eerste keer in ’n salon. “My maatjies gaan lekker jaloers wees op my haarstyl.” Henesty Constable, voorsitter van die klub, sê: “Ons het die nood gesien om die kinders se selfbeeld ook eintlik ’n bietjie te polish. “Die manne van die klub is toegewyd en sit hart en siel hier in.”