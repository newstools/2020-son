ANTHONY Joshua, swaargewigbokskampioen van die wêreld, wag steeds in spanning om te hoor wie sy volgende teenstander gaan wees. Die WBO het opdrag gegee dat Oleksandr Usyk die Brit in April pak, terwyl die IBF sê sy eerste aanspraakmaker, Kubrat Pulev, wag nou al lank genoeg vir ’n kans. “Ons weet steeds nie teen wie ons baklei nie. “Daarom wag ons geduldig vir uitsluitsel deur die onderskeie wêreldliggame,” het Joshua aan Sky Sports gesê. Eddie Hearn, Joshua se promotor, sê egter daar is ’n kans dat Usyk Londen toe kan vlieg om Dereck Chisora te pak. Hearn sê as dié geveg gefinaliseer word, sal dit waarskynlik op 28 Maart beslis word. Intussen sê David Higgins, bestuurder van die Nieu-Seelander Joseph Parker, sy bokser moet ook ’n kans hê as Joshua van die WBO-titel afstand doen. “Dit kan beteken dat Usyk en Parker mekaar om die vakante titel pak,” sê hy. Parker, ’n voormalige WBO-kampioen, is nou die tweede aanspraakmaker op dié gordel. Alles dui daarop dat 2020 inderdaad ’n baie interessante boksjaar kan wees.