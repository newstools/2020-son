ROBERTSON. – Blink gewas en lus vir skool; opgewonde om hulle nuwe juffrou en maatjies te ontmoet. Dít is hoe ’n paar nuwe graad R- en graad 1-leerders hulle skoolloopbaan aanpak. Hier en daar was ’n paar wat ’n traantjie gestort het, maar dit het sommer alles vinnig oorgewaai toe hulle hul nuwe juffrou ontmoet. Reinu en Leonardo Apollis (6) was vrolik toe hulle vir die eerste keer by hulle skool se hek instap. Dié tweetjies is nefies. Leonardo sê: “Ek het alreeds by die biblioteek aangesluit en my mammie gaan my elke middag soontoe neem vir leesboekies.” Reinu wil graag eendag ’n dokter word. Joavon Lewis se daddy is onlangs vermoor. Sy mammie, Karin, het hom gister alleen by die skool afgesien. Nog twee nefies, Carl en Faithwill Fielies (6), sê hulle wil albei eendag predikant word.