DIE Suid-Afrikaanse Lugdiens (SAL) sê hy is in die proses om sekere plaaslike en internasionale vlugte te kanselleer om geld te bespaar. Traveller24 het Dinsdagoggend berig sowat 19 plaaslike en internasionale vlugte is gekanselleer. SAL, wat in Desember in sakeredding geplaas is, sê in 'n verklaring hulle gaan oor die komende dae sy vlugskedule hersien vir moontlike aanpassings. SAL wag steeds op die beloofde R2 miljard van die nasionale tesourie. Tito Mboweni, minister van finansies, het laas week aan joernaliste gesê die tesourie soek seeds bykomende befondsing vir die lugdiens. Die departement van openbare ondernemings het intussen Sondag gesê hulle werk saam met die tesourie om die fondse te kry. SAL sê hy werk met sy susterlugdiens Mango om passasiers te akkommodeer. - Fin24