VANESSA Hudgens het vet pret gehad op die stel van Bad Boys For Life. Sy vertolk die rol van die speurder Kelly. Die Amerikaanse sangeres en aktrise sê aan You Digital dit was pure plesier om saam met Will Smith (as Mike Lowrey­) en Martin Lawrence (as Marcus Burnett) te werk. “Ek het dit gelove om tussen so ’n groep sterk akteurs te wees en net so ’n wonderlike groep mense in die algemeen. “Dit het die shoot soveel pret gemaak, om nie eens te praat daarvan om saam met Will Smith op stel te wees nie – die kos was stukke beter. Dit help as jy 12 ure aaneen werk.” Die High School Musical-aktrise voeg by: “Ek kon nie meer opgewonde wees om saam met die legendariese duo Will Smith en Martin Lawrence te werk nie. Ons het die beste tyd op stel gehad. “Dit was nóóit vervelig nie.” Aksie En wat kan julle te wagte wees van haar karakter in die fliek? “Julle sal lekker badass fighting scenes sien. Daar is baie aksie in die fliek.” Ek stem saam met Vanessa. Ek het twee weke gelede die fliek gaan kyk by die opening van die CineCentre in die GrandWest Casino. Die derde fliek in dié franchise is propvol aksie – en een gróót verrassing wat jou gaan dronkslaan. Maar so tussen die aksie deur lag jy jou weer klaar vir Mike en Marcus se konstante bekgevegte. Gewoonlik met franchises raak mense verveeld met die storie – dink maar aan Fast & Furious. Met Bad Boys is dit anders. Ek sal dit ’n solid 8 uit 10 gee. Dit het laas naweek in Suid-Afrikaanse fliekteaters begin draai.