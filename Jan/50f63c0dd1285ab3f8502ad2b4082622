DIE Gunners soek steeds spelers om hulle lekkende verdediging te stop. Volgens skysports.com sê die koerante in Engeland die Gunners se nuwe baas, Mikel Arteta, is gretig om die verdediging uit te sorteer en hy wil dit doen deur die Bayern Munich-verdediger Jérôme Boateng na die klub te lok. Dit lyk of die 31-jarige se tyd by Munich verby is. Die klub het ingestem dat hy op ’n leenkontrak vir eers kan aanskuif. Boateng is van 2011 by Munich nadat hy van Manchester City geskuif het. Hoewel hy nog nie amptelik uit internasionale sokker getree het nie, het Duitsland se breier, Joachim Löw, gesê hy beplan deesdae sonder Boateng in sy span. Arsenal het amper drie maande lank nie een game gewen nie. Die Gunners het Man United onlangs met 2-0 geklop en die swak lopie beëindig. Arteta hoop Boateng se ervaring is genoeg om te help dat die span weer aanslag kan maak op ’n plek in die Champions League. Die Gunners sit tans in 10de plek op die log – nege punte agter Chelsea.