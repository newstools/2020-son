BEAUDEN Barrett werk saam met die bekroonde elite-afrigter Dave Alred aan sy skopstyl. Die jare lange skopafrigter van Jonny Wilkinson het al met ’n verskeidenheid sportlui in ’n paar ander sportsoorte saamgewerk, onder andere die gholf­speler Luke Donald. Alred is lank gelede reeds vereer as een van die belangrikste bydraers tot die sukses van Wilkinson, Enge­land se wêreldkam­pioen-losskakel. Barrett, losskakel van die All Blacks, is die nuutste superster in die rugby­wêreld wat die Engelsman se leiding opsoek. Alred het in die verlede ook vir Jonathan Sexton, losskakel van Ierland, met sy skopwerk gehelp. Wilkinson is bekend vir sy styl. Hy word in die annale van die geskiedenis van rugby onthou as een van die beste skoppers tot nog toe. Sy verhouding met Alred is tydens sy loopbaan goed gedokumenteer. Barrett is al by twee geleenthede as wêreldrugby se speler van die jaar aan­gewys. Tog is daar een aspek van sy spel waarvoor hy onder die kritiek deurgeloop het: sy wisselvallige stelskoppe. Heelagter Dit is op die grootste verhoog blootgestel, soos in die reeks tussen die Britse en Ierse Leeus-reeks in 2017. Hoewel dit nie noodwendig ’n swakheid op sigself is nie, is dit nie so sterk soos die res van die Nieu-Seelander se spel nie. Dit het daartoe gelei dat die All Blacks se nr. 10-trui vir die grootste deel van 2019 aan Richie Mo’unga toevertrou was. Mo’unga het die stelskoppe behartig, terwyl Barrett heelagter gespeel het. Om met Alred saam te werk, kan vir die All Blacks en die Blues ongelooflik nuttig wees. Barrett het by die Blues aangesluit nadat hy van die Hurricanes na Auckland verhuis het. Hy gaan ’n lang blaaskans vat voordat sy seisoen begin. Die losskakel sal eers in die middel van die Blues se veldtog beskikbaar wees. Die 28-jarige se bereidwilligheid om by Alred kers op te steek, is ’n teken dat hy ’n paar deurslaggewende verbeterings aan sy spel wil maak voordat sy seisoen begin.