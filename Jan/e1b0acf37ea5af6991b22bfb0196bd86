TALENTVOLLE jong atlete kry vandag die geleentheid om weereens hulle slag by die School of Speed-atletiekbyeenkoms in die Paarl te wys. Dié reeks byeenkomste is in 2016 in samewerking met die vinnigste man in die wêreld, Usain Bolt, op die been gebring. Dit was met die doel om die geleentheid te skep om besonderse jong talent in Suid-Afrika te identifiseer. Volgens Gena Löfstrand, een van Suid-Afrika se voorste middelafstand-atlete, bring die reeks byeenkomste atletiek-aanhangers en toekomstige kampioene van reg oor die Reënboognasie bymekaar. Sy sê: “Dit gee atlete die geleentheid om hul talent ten toon te stel op ’n goed ondersteunde wêreldklas byeenkoms. “Dit is iets waarvoor jong atlete doelwitte moet stel en hard moet werk. “Die atmos­feer by die School of Speed-byeenkomste is wat dit so spesiaal maak. “Dit is lekker, opwindend en inspirerend. “Ek is baie dankbaar en baie opgewonde om weer die geleentheid te kry om betrokke te wees. “Dis ’n groot eer. Dis altyd baie exciting en ek geniet elke oomblik.” Slegs atlete in die ouderdomsgroepe o. 15, o. 17 en o. 19 word toegelaat om aan nommers soos die 100 m, 200 m, 400 m, 8 00m, 1 500 m, verspring en hoogspring deel te neem. Daar is 100 m- en 90 m-hekkies vir seuns en meisies. Die aksie begin vandag 15:00 in die Dal Josaphat Atletiekstadion. Atlete betaal geen inskrywingsgeld nie. Toegang kos R20 vir volwassenes en R10 vir kinders.