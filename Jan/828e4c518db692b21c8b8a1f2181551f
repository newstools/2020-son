DIE TV-drama wat laas jaar groot gewen het by die Saftas – Lockdown – het sopas sy trailer vir sy vyfde reeks uitgereik. Kan julle nog vir Sophie Lichaba, oftewel Queen Moroka van die destydse Generations, onthou? Wel, die 48-jarige aktrise gaan ook in die vyfde reeks van die bekroonde drama speel wat die daaglikse lewe van die vroue van die Thabazimbi Women’s Correctional Facility volg. In die trailer – twee minute lank – sien ons die reeks se nuwe ster, Sophie. In Lockdown vertolk sy die rol van Palesa, hoofverpleegster by die Kgotsong Asylum. Palesa is ’n gebroke vrou wat al deur baie is. Sy is só gebroke dat sy enigiets sal doen om beter te voel. Al is dit nie reg nie. Sophie sluit haar aan by die reeds indrukwekkende rolverdeling van aktrises soos Lorcia Cooper, Nomsa Buthelezi en Linda Sebezo. Die tronkdrama word nie meer nie op die TV-kanaal Mzansi Magic gewys nie. Dit het nou na Showmax geskuif, waar daar elke week twee epi­sodes gewys gaan word. Dit begin op 30 Januarie.