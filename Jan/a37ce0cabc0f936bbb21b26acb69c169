Port Elizabeth speel die laaste paar jaar gasheer vir hierdie belangrike ASA-padwedloop. Dit raak elke jaar net groter. En gepraat van groot: Die beste mans en vroue kan beslis op 25 Julie in die Baai verwag word. Onder die mans kan die nasionale rekordhouer en verdedigende halfmaratonkampioen, Stephen Mokoka, gesien word waar hy deur die Baaise strate draf. Mokoka het laas jaar in Buenos Aires, Argentinië, die ou SA rekord uit 1997 van Hendrick Ramaala (1:00:07) tot 59:51 verbeter. Hopelik sal die Baaise weerstoestande in Julie ook vir die perfekte dag en nóg ’n nuwe SA rekordtyd sorg. Mokoka kan sterk teenstand van ander half­maratonners soos Elroy Gelant en Lesiba Ma­shele verwag. Gelant se beste tyd van 2019 het hy opgestel in laas jaar se Baaise halfmaratonkampioenskapsbyeenkoms. Hy’t dít in 1:01:00 afgelê. In die vrouewedloop is daar talle aanspraakmakers, maar die een wat danksy ’n goeie 2019-seisoen uitstaan, is Glenrose Xaba. Sy het laas jaar die derde vinnigste nasionale tyd van alle tye deur ’n vrou in die halfmaraton opgestel. Nes Mokoka het sy haar vinnigste tyd (1:09:46) in Buenos Aires gedraf. Sy is ook die huidige ASA-landloopkampioen. ’n Mens moet egter nie vergeet van die ster-kwaliteit van die Phalula-sussies, Lebo en Lebogang, nie. Dié susters vaar altyd goed in Baaise langafstandwedlope. Hulle sal ’n bietjie van ’n teleurstellende 2019 agter hulle wil plaas.