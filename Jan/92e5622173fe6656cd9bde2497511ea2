NUWEJAAR is Woensdag op gepaste wyse gevier – in vrede. Die heel eerste gekombineerde kompetisie tussen die eens strydende Klopseverenigings is in Wellington aangebied. Die eenheid tussen die Drakenstein Coon Carnival Association (DCCA) en die Wellington Minstrels (WM) is gevier. Altesaam 17 troepe onder die vaandel van F&S Projects het hulle eerste kompetisie in die Boland-stadion in Wellington gehou. Daar was sewe jaar gelede ’n skeuring weens verskille tussen strydende partye. Conrad Poole, die uitvoerende mayor van Drakenstein, het die geleentheid as ’n waterskeiding vir die mense van die streek beskryf. Poole sê: “Wat ons as munisipaliteit en politici in meer as sewe jaar nie kon regkry nie, om die verenigings bymekaar te bring, is nou bereik. “Ek moet erken dit het ons kopsere gegee. Maar danksy die toetrede van Francois Davids kon die manne verenig. “Ons is groot dank aan mnr. Davids verskuldig dat hy dit so goed reggekry het om vrede tussen die twee verenigings te kon bewerkstellig.” Woensdag was die eerste ronde waarin die troepe hulle passies voor die beoordelaars uitgevoer het. Die junior moppies was die hoogtepunt. Die manne is ook beoordeel vir best dressed, kwaaiste vlag, beste orkes en beste groep song. Al dié punte word nou opgetel en sal aan die einde van die kompetisie aangekondig word. Die tweede ronde is op 18 Januarie en die finals op 1 Februarie.