LESTER Riffel glo sy wit floppy cap is sy gelukbringer. “Die cap bring geluk,” spog die breier van die St. George’s sewesrugbyspan kort nadat sy span Saterdag die titel van die Wesbank Sewestoernooi gebuit het. ­Dis die derde keer dat sy span dié toernooi wen, wat vir die 13de keer gehou is. Riffel was aan die stuur toe sy span in 2014 en 2018 met die wentjek weggestap het. “Ons was in 2017 die naaswenner, terwyl ons laas jaar in die semi’s verloor het. Dis great om weer cham­pion te wees,” sê Riffel. Die Lulu Boys het op die Wesbank Sportterrein in Malmesbury daarin geslaag om Harlequins Pretoria in die eindstryd te klop. Die manne van die Strand het met 14-10 geseë­vier. Dis nadat hulle Roses United in die halfeindstryd met 48-14 ore aan gesit het. Harlequins het Strand in ’n sudden-death-stryd met 24-19 uitgeskakel. Fabian Filander en Faizel Robertson het elk ’n drie vir die Lulu Boys gaan druk. Bradley Robertson het albei doelskoppe ge­score. Vir die besoekers van Pretoria het Pule Sibiya en Ruwan du Plessis elk gaan afrond. Die woelige Harlequins-speler Ideón van der Merwe (22) is as die speler van die toernooi aangewys. Robertson is die Plaat champ nadat hy met 24-21 met Young Hearts in die final afgereken het. Roses United het met ? oorwinning met 12-5 oor Young People’s die Challenge Cup verower. Die dag se verrigtinge is egter lelik versuur toe Belhar uit die toernooi geskop is nadat een van sy spelers die skeidsregter aangerand het. 