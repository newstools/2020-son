TWITTER is oortuig daarvan dat Brad Pitt binnekort weer sy sloffies onder Jennifer Aniston se kooi gaan inskuif. Alle oë was Sondagaand op dié voormalige huweliksmaats toe hulle hul onderskeie wins by die 26ste Screen Actors Guild Awards gevier het. Ek sien op Us Weekly daar is twee foto’s waar die tweetjies liefderik teenoor mekaar is. In die een foto lag hulle op in mekaar se gesigte en in die ander een trek Brad sy eksvrou aan die hand terug. Daar is ’n video wat op sosiale media die ronde doen waarin Brad doodstil voor die TV staan om na Jen se toespraak te luister toe sy haar toekenning ontvang vir haar rol in The Morning Show. Toe Jen op die rooi tapyt uitgevra is oor ’n moontlike hereniging tussen haar Brad, het sy die gerugte as lagwekkend afgemaak. Dis reg, Jen, moenie (weer) vir Brad val nie.