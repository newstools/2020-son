RICKY Petersen gaan nou nie meer die hulpafrigter van die Universiteit van Wes-Kaapland (UWK) word nie, soos laat verlede jaar berig is. Petersen is die hoog aangeskrewe voormalige afrigter van die seë­vierende Cape Peninsula University of Technology (CPUT) se rugbyspan. Petersen het verlede jaar wondere saam CPUT verrig en die Varsity Shield in sy eerste seisoen met die Tekkies gewen. Hulle het die meer fancied Nelson Mandelabaai-Universiteit (NMU) in die eindstryd in Port Elizabeth geklop ná ’n deurslaggewende laat drie deur die skrumskakel George-Lee Erasmus. Ná die ontydige sterfte van Chester Williams het Lionel Langenhoven die leisels by UWK oorgeneem as hoofafrigter. Langenhoven was glo gretig om Petersen by sy afrigterskorps te betrek, maar dit blyk nou dié planne was onsuksesvol. Petersen het volgens ingeligtes ’n hele paar oefensessies van Udubs bygewoon en selfs die sweep in van dié sessies geklap, maar het aan Son bevestig dat hy nie ’n lid van UWK se afrigterspan gaan wees nie. CPUT het intussen twee nuwe afrigters aangestel: Alastair Theys en die voormalige Springbok-vleuel Jongi Nokwe. Sien Petersen se assistent verlede jaar, Rito Hlungwani, is nou ’n lid van die Stormers se afrigterskorps. Dit sal interessant wees om te sien wat Petersen se volgende skuif is. Benewens sy sukses met CPUT, het hy ook al die WP se sewesspan met welslae afgerig. Hy het Tygerberg ook tot in die Gold Cup gevat.