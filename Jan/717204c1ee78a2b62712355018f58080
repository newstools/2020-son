’N MAN van Dysselsdorp is onlangs in die landdroshof borgtog geweier. Die snaar het 21 vorige veroordelings teen hom. Hy staan dié keer tereg vir roof met verswarende omstandighede en aanranding met die opset om ernstig te beseer. Christopher Claassen (44) het na bewering Julian Moos, ’n groentesmous, van sy pampoene en R300 kontant beroof en met ’n panga teen die wang gekap. Hy het dieselfde dag glo vier keer met ’n byl na Robin Jacobs gekap. Claassen, ’n pa van sewe kinders, het om borgtog aansoek gedoen omdat die sel waarin hy aangehou word volgens hom oorvol is. Hy kla daar is altesaam 44 verhoorafwagtendes in en sy gesondheid ly daaronder. Volgens hom is die kos wat vir hulle gebring word ook nie genoeg vir almal nie. Waarborg Hy het voorts aan die hof gesê hy wil weer ’n vader vir sy sewe kinders wees. Op die vraag van die landdros of hy nie weer by misdaad betrokke sal raak nie, het hy geantwoord dat hy dit nie 100% kan waarborg nie. Hy wil egter vir sy kinders gaan werk omdat hy ’n finansiële las vir sy familie is en ook bekommerd is oor sy huis, want daar is al by twee geleenthede sedert sy arrestasie ingebreek. Hy het die hof ook die versekering gegee dat hy nie meer so aggressief soos voorheen is nie. “Ek het dit al in 2013 oorwin,” sê hy. Landdros Theolin November het dit egter aan Claassen gestel dat hy nog nooit werklik besef het wat dit is om ’n vader vir sy kinders te wees nie. Die ondersoekbeampte, AO Ettienne Kuun, het borgtog teengestaan omdat die klaers vrees dat Claassen hulle weer sal aanrand. Vlugrisiko Tuba Nyamate, die staatsaanklaer, het ook borgtog teengestaan omdat Claassen weens sy misdaadrekord waarskynlik weer by misdaad betrokke kan raak. Sy regshulpprokureur, Jacques Malan, het vir borgtog gevra omdat hy nie ’n vlugrisiko is nie en ’n vaste adres het. Daar is ook geen getuienis voor die hof dat hy die ondersoek sal belemmer nie. Die landdros het egter borgtog geweier omdat dit net te veel lyk asof Claassen weer by misdaad betrokke kan raak. “Ek dink die lewe van die res van Dysselsdorp se gemeenskap sal ook in gevaar wees en hulle kan moontlik in oproer kom,” sê November. Die saak is vir nader ondersoek uitgestel tot 3 Februarie.