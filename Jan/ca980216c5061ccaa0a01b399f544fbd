NET ’n handjievol wetstoepassers het gister die gedenkdiens vir wyle konst. Thando Sigcu bygewoon. Sigcu (38), wat by die Kaapstad-Sentraal cop shop gestasioneer was, is deur ’n wetstoepasser doodgeskiet. Hy was undercover en besig om ’n verdagte te visenteer wat hy vir dwelmbesit gearresteer het. Die voorval het in Heerengracht naby Burger King plaasgevind. Twee wetstoepassers van die Stad Kaapstad het by die toneel opgedaag en die twee mans vir rowers aangesien. Sigcu was in gewone klere en het vir die wetstoepassers geskree hy is ’n cop en hulle moenie skiet nie. Een van die wetstoepassers het egter losgebrand en Sigcu is verskeie kere raakgeskiet. Hy is op die toneel dood. Die verdagte wat hy probeer arresteer het, is ook raakgeskiet. Hy is tans in die hospitaal. Bheki Cele, die minister van polisie, het gister tydens die gedenkdiens uitgevaar oor daar steeds na die gestorwe konstabel as ’n verdagte verwys word. Cele het gesê: “Hy was aan diens tydens die voorval en is nie ’n verdagte nie. “Dit is onaanvaarbaar dat daar nog nie ’n verklaring afgelê is oor wat gebeur het nie. “Ek weet nie hoekom hulle hom geskiet het nie. “Hy het vir hulle geskree hy is ’n polisieman en is nie gewapen nie. “Die polisie, tesame met alle wetstoepassers, moet saamwerk om die moord op te los. “Ek wil weet wat presies gebeur het.” Sigcu het vir die sokkerspan Cape Town Titanic uitgedraf en ál sy spanmaats het net met lof van hom gepraat. Trots Konst. Xolani Ntshweni het Sigcu in sy huldeblyk as ’n positiewe en hardwerkende polisieman beskryf. Ntshweni het gesê: “Hy was baie nederig en het nooit gedink hy is beter as enige ander persoon nie. “Hy het sy gemeenskap met trots gedien.” Cele het die polisie in die Wes-Kaap geprys en gesê dit is die eerste keer in vyf jaar dat die moordsyfer in die provinsie afgeneem het.