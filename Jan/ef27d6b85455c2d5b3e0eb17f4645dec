ROBERTSON. – Die stem van die grootste ondersteuner van die rugbyklub Robertson Town is nou vir altyd stil. Adonia Wentzel is Saterdag in die mooi ouderdom van 73 oorlede. Almal het haar antie Tos genoem oral waar sy met die manne in wit-en-blou saam getoer het. Son het verlede jaar nog berig dat Wentzel ’n presidentstoekenning van die klub en departement van sport en kultuur ontvang het vir haar getroue bydraes as lojale ondersteuner. Voluit Wentzel se broer, Mervin, het gister aan Son gesê sy suster was al die afgelope 51 jaar as ’n getroue lid betrokke by die klub. “Sy het destyds as ’n jong meisie by die netbalklub aangesluit,” het Mervin trots gesê. Die netbalklub bestaan nie meer nie, en Wentzel het destyds al besluit om haar rugbyklub voluit te ondersteun. Sy het nie een wedstryd in haar leeftyd misgeloop nie, dís waarom sy daai toekenning met ope arms ontvang het. Staan Wentzel het teenoor Son gespog dat sy trots is om die klub te ondersteun, ongeag enige negatiewe dinge oor haar klub. Haar woorde was: “Ek staan bankvas agter my manne – hiep-hiep vir die wit-en-blou!” Dit het sy met ’n breë smile gesê. Antie Tos word Saterdag 12:00 vanuit die VGK Robertson-Oos begrawe.