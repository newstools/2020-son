Liewe Antie Mona BAIE dankie vir u waardevolle raad. Terloops, ek het eers ’n week gelede van die kondome uitgevind. Ek het besluit ek is uit. Niemand beloon my liefde, lojaliteit en getrouheid met ontrou en fake liefde nie. My Kersgeskenk aan hom was ’n paar lelike skrape op sy kar. Hy gaan nou vir hom ’n ander kar koop. Ontrouheid kom altyd teen ’n prys. – Vat Nie Nonsens, WhatsApp Nee wat, laat hom, sy ontrou en nuwe kar maar soontoe gaan. Hy wou sleg wees. Punt. Laat hom maar met tyd besef wat hy in jou verloor het. Spyt sal hom wel later van agter af pootjie. Meisa, geniet nou jou lewe en moenie worry oor ’n sleg man nie. Jou paadjie sal wel kruis met dié van jou ridder – met of sonder ’n wit perd. Kom ons hou duim vas dat 2020 die jaar gaan wees dat die man van jou drome sy verskyning maak. Liewe Antie Mona VANAAND lê ek en dink aan die ou met wie ek al ’n jaar en ’n half uitgaan. Ons is in ’n langafstandverhouding. Deesdae is ons baie vreemd vir mekaar. Ons praat nie juis met mekaar nie. Ons is net soos twee vriende wat daar is vir mekaar. Kyk, ek is baie lief vir hom, maar ek weet nie of hy oor my ook so voel nie. Ek het onlangs ons baba verloor. Hy was die meeste omgekrap daaroor. Van toe af is ons verhouding op ’n downfall. Ek verstaan hy is sad en omgekrap daaroor, maar as ’n couple moet ons mos saamstaan? Maar clearly blameer die een die ander een. Dit is mos verkeerd van ons albei. Nou lê en wonder ek of ons moet opbreek en of ons twee vir mekaar bedoel is. Wat maak ek nou? – Confused Meisie, WhatsApp Wanneer ’n mens ’n diep seer ervaar soos julle albei tans ervaar, is dit amper soort van normaal om kwaad te wees en die ander een te blameer. Baie glo dat genesing ná so ’n kwaad kom. Dis ’n moeilike storie om ’n kind aan die dood af te staan. Julle albei het met soveel joy uitgesien na die koms van julle kleinding, toe tref ’n tragedie julle. Hierdie verlies het ’n diep wond geslaan, maar om kwaad vir mekaar rond te loop en die blame game te speel, is nie die antwoord nie. Julle het mekaar nou nodiger as ooit. Saam kan julle die seer van julle verlies te bowe kom. Dit is egter ook so dat mense op verskillende ways met trauma deal. Hoe verkeerd sy optrede ook al mag wees, dis dalk die enigste manier wat hy ken om met sy seer te deal. Dalk is dit nie ’n slegte idee om mekaar vir eers space te gee nie. Wie weet? As hy met tyd kan leer hoe om sy seer te verwerk, sal ’n ideale tyd dalk aanbreek waar julle as ’n couple saam kan mourn. Tyd is ’n groot geneser. Antie hoop en vertrou dat tyd julle grootste ally sal wees. Liewe Antie Mona EK IS N van B. Ek sit met ’n poep-probleem. Ek wil nie eens meer tussen my familie sit of kerk loop nie. My familie skel my heeltyd hieroor uit, nou sit ek maar in my kamer. My kamer is upstairs. Dan kom my suster daarheen om by my venster te sit. Dan skel sy my heeltyd uit oor ek in my eie kamer sit en poep. Ek het haar al gevra om nie op te kom nie, maar hoor is min. Het Antie dalk raad om my maag skoon te maak? Ek weet daar is mense wat my sal afkraak, maar ek soek genuinely raad. – via Whats­App So ’n poepery krap natuurlik almal in die huis om. Daar kan verskillende mediese redes vir jou wind-opwekking wees: kosallergieë, maaggriep, lactose intolerance en acid reflux is maar ’n paar daarvan. Gaan sien ’n dokter sodat vasgestel kan word wat met jou skort en watter medikasie voorgeskryf kan word. Moenie die doktersbesoek verder uitstel nie. Dit kan jou verdere ongemak en blosery spaar. Antie hoop jy kry dit uitgesort.