AB DE Villiers het nie op hom laat wag nie en sommer met die intrapslag sy merk in die Big Bash League (BBL) Doer Onder gemaak. De Villiers het ook onthul dat daar reeds met gesprekke begin is om hom uit retirement te bring om aan die einde van die jaar in die T20 Wêreldbeker te speel. Knyp Hy het gister sy BBL-debuut gemaak nadat hy laas maand nog vir die Tshwane Spartans in die Mzansi Superliga gespeel het. Hy het gister 40 van 32 balle vir die Brisbane Heat teen die Adelaide Strikers op die Gabba in Brisbane aangeteken. Sy beurt het vyf viere ingesluit. Dit was dalk nie ’n tipiese De Villiers-warrelwindbeurt nie, maar met sy span in die knyp op 11/2 toe hy instap, moes hy eers weer die Heat se beurt op koers kry voordat hy sy aanvallende game kon uithaal. Hy het presies dít saam die Aussie-toetsspeler Matt Renshaw (52*) gedoen en die Heat het toe darem die lae wenteiken van 112 in die 16de beurt verbygesteek. Mr. 360 het sommer sy eerste bal van Rashid Khan vir vier deur die dekke gedryf en drie van sy grenshoue aan die wegkant geslaan. De Villiers sal homself egter skop dat hy kort voor die einde sy paaltjie verloor het toe hy op die diepby-grens gevang is van Liam O’Connor se boulwerk. Daar is die laaste ruk reeds sprake dat De Villiers uit retirement sal kom om in Oktober en November vir die Proteas in die T20 WB in Australië te speel. De Villiers het gister sy stilswye oor dié stories verbreek. Peil “Ek het met Bouch (Mark Boucher), Graeme (Smith) en Faf (du Plessis) in SA gepraat. Ons wil almal hê dit moet gebeur. “Dis egter nog ’n lang ruk weg en die IPL lê nog voor. Ek moet ook op peil wees. So, ek dink daaraan om my naam in die hoed te gooi,” het De Villiers volgens Cricket.com.au gesê. De Villiers het die laaste van sy 78 internasionale T20-wedstryde in 2017 in Potchefstroom teen Bangladesj gespeel.