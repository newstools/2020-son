ANWAR “Molla” Majiet was ongetwyfeld een van die mees exciting rugbyspelers wat in die Saru-era opgelewer is. Diegene wat die voorreg gehad het om hom te sien speel, het hom as ’n besonderse talent beskryf. Majiet was in alle aspekte ’n speler van formaat. Hy het nie net met die vlugvoetigheid van ’n Cheslin Kolbe en ’n Gio Aplon gehardloop nie, maar met die bal in die hand het hy baie aan die voormalige All Black-heelagter Christian Cullen herinner. Op verdediging was hy vreesloos. Boonop is hy geseën met die taktiese vernuf van ’n Dan Carter met sy skopstewel. Hy vertel: “Ek het sokker gespeel vir ’n klub met die naam Arials. “My oorlede broer het vir Hamediehs gespeel. Dis een van die oudste klubs in Suid-Afrika. “My broer het my gevra om net vir een dag te kom rugby speel. Op daai dag het ek as 16-jarige vir die derde span, tweede span én eerste span uitgedraf en ál die punte gescore. “Hy het vir my gesê ek gaan nie weer sakgeld kry as ek nie aanhou rugby speel nie. En daar het alles vir my begin.” Majiet was bekend vir sy veelsydigheid. Hy het egter die heelagter-posisie verkies. “Ja, my favourite posisie was fullback omdat ek baie meer spasie gekry het om met spoed en ’n sidestep aan te val. Ek kon my sodoende beter op die veld express. “My ander posisie was losskakel. My klub, Hamediehs, was bekend vir 10-man-rugby. “Ek moes dus die spel van nr. 10 af dikteer.” Voorgevoel Op provinsiale vlak is Majiet vir die WP gekies volgens die opposisie teen wie hulle gespeel het. Wanneer hulle met die voorspelers wou speel, is hy altyd as ’n losskakel of senter ingespan. Hulle het sy aggressie in die middelveld gebruik om spanne soos Tygerberg en Boland te ontwrig. Majiet sê dit het hom baie goed laat voel toe hy laas jaar die World Cup kyk en sien hoe goed spelers soos Kolbe, Lukhanyo Am en Makazole Mapimpi vaar. “Hulle herinner my nie net aan myself nie, maar baie van die ander spelers wat 20 of 30 jaar gelede dieselfde vaardighede gehad het. Die aanvoeling vir die spel is nie iets wat ’n coach vir jou kan leer nie. Dit is iets waarmee jy gebore is,” sê hy trots. 