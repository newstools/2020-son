DIE DA beplan om Melvin Naik, burgemeester van George, te skors nadat twee ernstige bevindinge in 'n forensiese verslag teen hom gemaak is. Geordin Hill-Lewis, kiesafdelinghoof in George, het Dinsdag in 'n verklaring gesê die verslag maak twee ernstige bevindinge met betrekking tot korrupsie en die inmenging in administratiewe prosesse. "Hierdie bevindinge word gestaaf deur 'n aantal bekentenisse deur betrokke individue sowel as dwingende omstandigheidsgetuienis. Daar is ook bewyse dat relevante dokumente van ondersoekers weerhou is." Hill-Lewis sê die party gaan eers vir Naik inlig oor die voorneme om hom te skors en hom dan die geleentheid gee om redes te verskaf hoekom dit nie moet gebeur nie. Naik gaan ook aangekla word ingevolge die DA se grondwet. Die verslag sal op die volgende raadsvergadering op 30 Januarie ter tafel gelê word. Hill-Lewis vergader Dinsdag met Naik en die DA-koukus in George om verdere toepaslike optrede te bespreek. Hy sê Naik ontken al die aantygings teen hom. EWN berig dat die DA 'n kriminele klag teen Naik gaan lê. - News24