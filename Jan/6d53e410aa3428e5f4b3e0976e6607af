AS DAAI los meisiekind Lori Harvey die talk show host Wendy Wil­liams se kind was, dan het sy haar nek gebreek, skedel gekraak en haar by die trappe afgegooi. Nee kyk, g’n mens is sondeloos nie, maar daar moet ’n spesiale gebed gedoen word vir die 23-jarige meisiekind van Steve Harvey. Wendy het Woensdag op haar show al Lori se wasgoed in haar “Hot Topics”-segment uitgehang en gesê as Lori háár kind was, sou sy haar al reggesien het. Oukei, nou moet julle mooi luister: Lori Harvey het al ’n ding aangehad met die sanger Trey Songs. Sy het onlangs Diddy (50) se seun Christian Combs (21) gedate. En toe het pa Diddy glo ook ’n beurt gekry. Nou is sy deurmekaar met die rapper Future (36). Future is ’n probleem op sy eie, want hy het blykbaar ag kinders by ag verskillende vroue, insluitend die sangeres Ciara. Die hele Lori-ding met bekende rappers is al so verregaande dat die rapper The Game selfs daarvan jokes maak. Hy skryf in die sosiale media: “Ouens hier buite ruil meisies uit soos baseball cards.” Future en Lori gee hulle lyf tans ’n tyd in Jamaika. Hy het spesiaal die outing vir Lori en haar tjommies, onder wie Jordyn Woods, gereël om haar 23ste verjaardag op 13 Januarie te vier. Lori moet maar lekker baljaar, want sodra sy terugkom van haar vakansie af, moet sy in die hof verskyn. Laas jaar het los Lori mos ’n ongeluk gemaak toe sy na bewering op haar foon getext het terwyl sy bestuur. Haar posh SUV het toe op sy sy beland. Hoe sy uit die voertuig gekom het, wiet Piet alleen. Maar Wendy vertel dat cops haar in die pad gekry het waar sy van die toneel af probeer vlug het. Sy moet op 21 Januarie in die hof wees en as sy skuldig bevind word, kan sy ’n jaar in die mang kry.