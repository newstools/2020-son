NOVAK Djokovic het die verdediging van sy Australiese Ope-tennistitel Maandag met ’n oorwinning van vier stelle oor Jan-Lennard Struff begin, berig die BBC. Die sesmalige kampioen Roger Federer het ook ’n gemaklike sege op Melbourne Park behaal. Djokovic, die nommer 2-speler in die wêreld, het die derde stel teen Struff verloor. Hy het egter teruggeveg en die Duitser met 7-6 (7-5), 6-2, 2-6, 6-1 geklop. Djokovic is al sewe keer as kampioen in Melbourne gekroon. Hy is nou op soek na sy 17de Grand Slam-titel. Die Switser Federer het vroeër verspot maklik met die Amerikaner Steve Johnson met 6-3, 6-2, 6-2 afgereken. Dis die eerste keer sedert 2006 dat Djokovic ’n stel in die eerste ronde van die Australiese Ope verloor. Hy het 2:20:00 gevat om met Struff klaar te speel en kom nou teen óf Tatsuma Ito van Japan óf Prajnesh Gunneswaran van Indië te staan. Neergesmyt Die 20-jarige Denis Shapovalov is deur Marton Fucsovics met 6-3, 6-7 (7-9), 6-1, 7-6 (7-3) ore aangesit. Die 13de gekeurde Shapovalov van Kanada het sy humeur verloor. Hy is deur die skeidsregter gewaarsku omdat hy sy raket neergesmyt het. Hy het teruggekap: “Ek is nie besig om enige reëls te oortree nie. “Dis mý raket, ek kan (daarmee) doen wat de hel ek wil. Waarvan praat jy? Ek het dit nie gebreek nie. “As ek dit gebreek het, kon jy my met kode 100% gestraf het. Ek het nie my raket gebreek nie. Dit was ’n terrible call, doen jou job.” Die reëls bepaal dat spelers ’n raket nie met geweld of uit woede mag slaan, skop of gooi nie. Shapovalov het ná die game erken dat hy senuagtig was. Die skeidsregter se beslissing het hom duidelik omgekrap. Hy sê: “Ek gaan ’n boete kry vir dié oortreding. Hy het ’n swak call gemaak, maar niks gaan met hóm gebeur nie.” Federer het sy eerste game sedert November gespeel. Hy het net 1:20:00 nodig gehad om Johnson te klop. Die 38-jarige is op soek na ’n 21ste Grand Slam-titel.