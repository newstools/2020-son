DIE Crusaders het gister gewys waarom hulle weer die span gaan wees om in vanjaar se Superrugby-toernooi te klop. Die verdedigende kampioen het die Hurricanes in ’n Superrugby-proefwedstryd in Ashburton met 40-19 geklop. Albei hierdie spanne was sonder hulle All Blacks. Die game het nie net gedien as voorbereiding vir Superrugby nie; dit was ook om te kyk waartoe die spanne se tweedekeuse-spelers in staat is. Scott Robertson, afrigter van die Crusaders, was beïndruk met sy jong spelers. Hy het agterna aan stuff.co.nzgesê: “Vir ’n voorseisoense game­ is ek baie beïndruk.” “Daar is nog ag All Blacks wat hulle terugkeer moet maak. So, dit is ’n gulde geleentheid vir die youngsters om te wys waartoe hulle in staat is. “Ons het daaroor gepraat. Ons wou kombinasies op die proef stel. Hulle moes dit moeilik maak vir ons coaches om hulle te kies. Almal het beïndruk.” Die Hurricanes speel hulle eerste game op 1 Februarie teen die Stormers op Nuweland, terwyl die Crusaders hulle veldtog teen die Waratahs in Nelson op dieselfde dag begin.