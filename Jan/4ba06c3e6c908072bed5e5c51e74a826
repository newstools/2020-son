DIE saak teen ’n man wat sy meisie meer as drie jaar gelede verkrag en vermoor het, is Donderdag in die streekhof uitgestel. Die staat en verdediging se slotargumente is klaar. Die vonnisoplegging is uitgestel tot 10 Februarie. Siphamandla Claassen (28) van Smartie Town het Juliana Lingerveldt die aand van 8 Oktober 2016 met ’n klip teen die kop gekap, haar ontklee en haar verkrag. ’n Verbyganger het Lingerveldt se naakte lyk die volgende oggend naby die volstruisslagpale op­gemerk. Twee jong manne wat die aand van die voorval saam met Claassen en Lingerveldt gekuier het, het getuig hulle het gesien hoedat hy haar aanrand en verkrag. Streeklanddros Neels Nortjé het Claassen se weergawe verwerp en hom aan moord en verkragting skuldig bevind. Die staatsaanklaer, Corné Pretorius, het die hof lewenslange gevangenisstraf gevra. Hy het die voorval beskryf as een van die wreedste verkragtings en moorde in die Oudtshoorn-distrik waarvan hy weet. Volgens hom het moord en verkragting nou al so algemeen geword dat dit nie eens meer altyd die hoofopskrifte van koerante haal nie. Pretorius het bygevoeg ’n weerlose vrou is wreed vermoor. Claassen en Lingerveldt het ’n tyd saamgewoon en sy het hom vertrou. Lingerveldt was ook woonagtig by haar tante Katy Lingerveldt. Dié het getuig die familie is steeds hartseer oor haar dood. Die toneel waarop die verbyganger af­gekom het, moes grusaam gewees het, het Pretorius gesê. Die staatsaanklaer het die hof versoek om nie Claassen se ouderdom en die feit dat hy ’n eerste oortreder is as versagtende faktore in ag te neem om van die voorgeskrewe vonnisse af te wyk nie.