DIE Southern Kings se Jacques du Toit kan nie wag om sy ou pelle van die Cheetahs disnis te duik nie. Die Kings verwelkom die Cheetahs Saterdag in die Nelson Mandelabaai Stadion, waar hulle na hulle eerste oorwinning oor die Vrystaters in die Pro14 gaan mik. Die Kings se haker het die Cheetahs van 2016 tot 2019 verteenwoordig en sê hy sien uit na die wedstryd. “Dis altyd lekker om jou ou spanmaats te sien en nog beter om hulle aan te vat op die rugbyveld. Jy wil altyd wys jy is beter as jou maats. So, dit gaan ’n interessante wedstryd wees. “In my dae by die Cheetahs kan ek altyd onthou dit was hard om teen die Kings te speel. So, ek verwag dieselfde,” sê Du Toit. Sedert dié twee spanne twee seisoene terug in die Pro14 begin speel het, het hulle reeds mekaar ses keer gepak, maar die Kings het nog nie een oorwinning behaal nie. Gewillig Du Toit sê hoewel die Kings nog net een oorwinning in ag wedstryde in dié seisoen se Pro14 behaal het, het hulle beslis ’n kans teen hulle bure. Hy sê: “Ons is gereed en ek dink daar is ’n kans. Veral ná die Stormer-wedstryd is almal baie gewillig. “Ons voorspelers gaan belangrik wees in die wedstryd en kan dalk die verskil maak. As span het ons so ver harde lesse geleer, veral teen Edinburgh, toe die span met 12 spelers op die veld moes speel. “Teen die Stormers (oefenwedstryd) het baie spelers hand opgesteek. Daar is nou baie meer druk vir manne om hulle plek te verdien en ek dink dit maak ’n groot verskil.” Du Toit glo as hulle die Cheetahs tuis ore kan aansit, kan hulle dit volgende naweek in Bloemfontein ook doen.