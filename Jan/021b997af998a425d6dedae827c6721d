DIE uitslae van 2019 se nasionale seniorsertifikaat-eindeksamen ry maar wipplank vir hoërskole in die Breedevallei Munisipaliteit. Die 12 matriekkandidate aan die De la Bat Skool vir Dowes het almal geslaag. Dis die enigste skool wat spog met geen druipelinge nie. Die hoërskole De Kruine ( 95,6%), Drostdy (98,9%), Goudini (92%), Montana (98,7%) en Worcester Gimnasium (98,4%) het almal ’n goeie slaagsyfer. Met 48,3% is die Hoërskool Somerset in Worces­ter die enigste skool wat nie ’n 50%-slaagsyfer behaal het nie. Van die 49 matrikulante wat verlede jaar eksamen geskryf het, het net 24 geslaag. Dit is dié skool se eerste matriekklas sedert die skool sy deure vyf jaar gelede oopgemaak het. Van die drie skole in De Doorns het die Sekondêre Skool Hexvallei die beste gevaar. Met ’n slaagsyfer van 77,7% het 108 van die 139 leerders daar geslaag. Die Hoërskool Hexvallei, waar 32 voltydse leerders ingeskryf was, is kort op sy hakke met 24, oftewel 75%, wat geslaag het. Dié skool het in 2015 ’n 100%-slaagsyfer gehad. Hy het ook ’n toekenning van die Wes-Kaapse onderwysdepartement ontvang vir die skool wat die beste vordering gemaak het met matrieks wat met universiteitsvrystelling geslaag het. In 2016 het hy sy 100%- slaagsyfer geëwenaar. Jeugsentrum Die Gekombineerde Skool Van Cutsem is derde met ’n slaagsyfer van 73,8%. Ander uitslae is: Brandvlei Jeugsentrum 81,8%, Breërivier 60,3%, Esselenpark 64,5%, Pionierskool 83%, Vusisizwe 67,6% en Worcester Sekondêr 65,8%. De Kruine in Touwsrivier spog met die beste slaagsyfer vir kwintiel 1-skole in die Kaapse Wynland-streek en Breedevallei.