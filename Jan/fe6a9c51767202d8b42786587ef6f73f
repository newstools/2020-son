DIE Cape Town City-sokkerspan sal Sondag die nuwe jaar beter wil begin as wat hy 2019 afgesluit het. Die eerste helfte van die Premiersokkerliga-seisoen (PSL) was glad nie ’n gawe een vir die span van John Comitis (eienaar) nie. Verlede seisoen (2018-’19) het dié Kaapse span nog aanspraak gemaak op die PSL-titel en in ’n heel skaflike vierde plek geëindig. Die 2019-’20-seisoen was egter ’n nagmerrie vir City. Dié Kaapse spogklub spook tans om nie uit die PSL gerelegeer te word nie. ’n Vars afrigter nadat Benni McCarthy bedank het, het tot dusver ook nie vrugte afgewerp nie. Sondag is egter ’n gulde geleentheid vir City om te bewys waarom hy verlede seisoen en die een voor dit beskou is as ’n span waarmee rekening gehou moet word. Iets wat in City se guns sal tel, is dat hy ook voor sy tuisskare teen Baroka FC in die Kaapstad-stadion te staan sal kom. Die game begin 15:30. Hopelik het die Citizens nie te veel van ’n festive babelas nie. Hulle sal gou rigting wil kry aan die begin van die tweede helfte van die seisoen.