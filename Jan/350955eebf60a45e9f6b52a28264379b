DIE Wes-Kaapse onderwys­departement (WKOD) sê hy doen alles in sy vermoë om te cope met die groot getalle leerders in dié provinsie. Volgens ’n WKOD-woordvoerder, Bronagh Hammond, fokus die grootse uitdaging op plek in klaskamers – veral vir gr. 8 en gr. 1. Hammond sê: “Die WKOD vergader om kwessies rondom stygende leerdertalle te bespreek. “Hoewel ons skoolhoofde gevra is om meer leerders te probeer akkommodeer, moet dit redelik gedoen word.” Sy sê die hot spots vir gr. 8 is Khayelitsha, Guguletu, Mitchells Plain, Delft, Philippi, Mfuleni en die Strand. Vir gr. 1 is die grootste demands in gebiede soos Delft, Khayelitsha, Eerste­rivier, Kraaifontein, Mfuleni, Kuilsrivier en die Strand. Biblioteek Die WKOD verwag daar sal vanjaar sowat 109 000 gr. 1-leerders in die provinsie wees, vergeleke met 2019 se 104 336 gr. 1-leerders. In gr. 8 is daar vanjaar meer as 93 000 leerders, vergeleke met 2019 se 85 771 leerders. Intussen het die Laerskool Matroosbergweg in Belhar sy biblioteek opgeoffer sodat dit as ’n ekstra klaskamer benut kan word. Die biblioteek is omskep om vir die stroom nuwe leerders plek te maak. Lillian Miller, voorsitter van die skoolbeheerliggaam, sê dis jammer, want die biblioteek was ’n groot aanwins, nie net vir die skool nie, maar vir die hele gemeenskap. “Maar ons het as gevolg van die demand vir meer spasie geen ander keuse gehad nie.” Son het laas jaar berig die skool het ’n tent gehuur om vir meer leerders plek te probeer maak. Die bib-boeke word nou in ’n stoorkamer gebêre.