PIRATES se baseball-span het die naweek vir die skok van die seisoen gesorg toe hy Tigers I met 9-5 geklop het. Pirates se helde met die kolf was Francois Bezuidenhout (2-3) en Hein van Loggerenberg (1-2), wat ’n homerun geslaan het. Pirates het goed gevaar om die druk vol te hou en Tigers kon net nie hulle wurggreep afskud nie. Vir Tigers het Hennie Stander ouder gewoonte hard probeer en 2-3 gekolf. In die hoofwedstryd was Gelvan veels te sterk vir Tigers II en het maklik met 15-0 gewen. Vir Gelvan het die ervare Mervin Johnson ag kolwers uitgebof, terwyl Zuhdi Abdol (2-2) en Carlo Brink (2-4) die wenspan se beste kolwers was. Intussen is daar geen keer aan Red Sox se eerste span nie. Die span, wat die sport in die OP al die laaste jare oorheers, het Red Sox II met 14-0 kafgedraf. Red Sox het hard teruggeslaan nadat Volkswagen hom die vorige naweek groot skrik op die lyf gejaag het. Dylan le Roux het 2-4 gekolf en ook ’n solo homerun geslaan. Danie Coetzer het ook 2-4 gekolf.