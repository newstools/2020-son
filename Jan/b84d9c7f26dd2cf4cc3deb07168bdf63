DIE Southern Kings is gereed om wraak te neem wanneer hulle die Cheetahs Saterdag in ’n herontmoeting in die Pro14-kompetisie pak. Die Kings travel na Bloemfontein om te vergoed vir die naweek se nederlaag teen die Cheetahs in die Baai. Die Cheetahs het die wedstryd in die Nelson Mandelabaai Stadion in die doodsnikke met 31-30 beklink. Die Kings se verdedigings- en skopafrigter, Braam van Straaten, meen dat ’n goeie dosis passie die Kings dié keer oor die lyn sal kry. Volgens Van Straaten, wat ’n voormalige Springbok-losskakel en Wallaby-skopafrigter is, is die spelers gereed om die slegte uitslag agter hulle te sit. Hy sê: “Almal is passievol oor die span en die franchise in die Oos-Kaap. Ons wil regtig verder bou op wat ons bereik het sover, veral ná Saterdag se uitslag.” Daar was ’n bietjie bakleiery onder die spelers in die eerste wedstryd en die moontlikheid bestaan dat dit in die tweede wedstryd kan voortduur. Van Straaten sê: “Vir my is dit business as usual. Ek voel ons moet konsentreer daarop om dinge na die beste van ons vermoë reg te doen. “Ons moet wen en dís wat belangrik is – nie onnodige bakleiery onder mekaar nie.” Na aanleiding van die wedstryd in die Baai, herhaal Van Straaten dat hulle dié seisoen daarop fokus om hulle dissipline te verbeter. Hy sê: “Dis ons Achilles heel. Ons blý glo aan die skeidsregter se verkeerde kant en is nie goed gedissiplineerd nie. “Ek voel ons was sover ook ’n bietjie ongelukkig met ’n paar gevalle wat nie van ons kant gekom het nie. “Ons word tegnies beter. Die fokus is nou daarop om dit te handhaaf en te verseker dat ons nie onnodige strafskoppe afstaan nie.”