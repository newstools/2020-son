DIE kombinasie van Herschel Jantjies en Damian Willemse het die potensiaal om in die volgende George Gregan en Stephen Larkham te ontwikkel. John Dobson, afrigter van die Stormers, het vandeesweek oor sy span se kanse in vanjaar se Superrugby-kompetisie gepraat. Volgens die Stormer-breier het die skakelpaar Jantjies en Willemse beslis die vermoë om dieselfde impak op Superrugby- én toetsvlak te hê as wat Gregan en Larkham onderskeidelik vir die Brumbies en die Wallabies in hulle loopbane gehad het. Dobson sê: “Herschel (Jantjies) en Damian (Willemse) het die potensiaal om die volgende Gregan en Larkham van rugby te wees. Dit sou baie gehelp het as hulle ’n binnesenter met internasionale en Superrugby-ervaring langs hulle gehad het. Hulle moet nog leer van game management.” Damian de Allende gaan nie vanjaar vir die Stormers beskikbaar wees nie. Verder is Dan du Plessis nog beseer. Dobson sal dus op die talentvolle jong binnesenter Rikus Pretorius moet staatmaak in die nr. 12-trui. “Ja, Rikus is ’n talentvolle speler met dieselfde spelstyl as Jan Serfontein. Hy is egter nog ’n o. 20-speler wat nog net een Currie Cup game gespeel het. Hy’t nog nieeens ’n klub game gespeel nie. “Dis dalk nog ’n bietjie vroeg vir hom om die hele Superrugby-veldtog te speel. Hy is egter die toekoms.” Huw Jones – die senter van Skotland wat voorheen vir die Kaapse franchise uitgedraf het – is ’n speler na wie die Stormers gekyk het. Hy is egter nie deur sy klub vrygestel nie. Dobson het bevestig die Kapenaars sal aanhou soek om ’n ervare speler in die middelveld te kontrakteer. Die coach is egter baie gelukkig met die pak voorspelers wat hy tot sy beskikking gaan hê. “Ali Vermaak het van sy besering herstel. Ons het drie goeie hakers in Scarra Ntubeni, Bongi Mbonambi en Chad Solomon. “Ons is tans ’n bietjie ongelukkig omdat van ons groot losvoorspelers en slotte soos JD Schickerling, Pieter-Steph du Toit, Cobus Wiese en Johan du Toit tans almal met beserings buite aksie is. JD en Cobus sal nie fiks wees vir die eerste game teen die Hurricanes nie. “Veelsydige spelers soos Ernst van Rhyn en Cobus Wiese kan slot en nr. 7-flank speel, terwyl spelers soos Jaco Coetzee en Siya Kolisi tussen die nr. 6- en nr. 8-posisie kan skuif,” het Dobson laat hoor.