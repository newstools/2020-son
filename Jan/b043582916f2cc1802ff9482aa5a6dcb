’N GESIN van Schauderville beweer sekere metro cops het ’n demper op hulle en ander vakansiegangers se festive mood gesit toe almal wat by First Beacon tente opgeslaan het, gevra is om die perseel te verlaat. Alicia Kettledas (46), wat saam met haar familie gevra is om die spot te verlaat, sê sowat 10 tente is by First Beacon opgeslaan voordat die metro cops hulle gevra het om die plek te verlaat. Volgens Kettledas is daar nietemin ’n kennisgewing by First Beacon wat onder meer lui daar mag nie tente opgeslaan word nie. Sy sê omdat sy en haar familie nou al die afgelope drie jaar daar uitkamp en oorslaap – sonder enige interruptions – het hulle gemeen dis oukei om, ondanks die notice, rustig daar oor te slaap. Volgens haar is daar ander families wat ook nou al die afgelope 10 jaar by First Beacon kampeer. Kettledas sê sy en haar familie het Sondag by First Beacon uitgesteek en die plan was om tot vandag daar vakansie te hou. Sy sê die next dag toe kom daar vyf metro cops aan. Volgens haar het die geregsdienaars hulle meegedeel hulle mag nie tente daar opslaan nie. Kettledas sê hulle sê toe aan die metro cops dat dit voorheen nie ’n probleem was nie. Sy sê die cops het hulle meegedeel hulle kan net die dag daar deurbring, maar later moet hulle die tente afslaan en oppak. Volgens haar het hulle protes aangeteken en geweier om hulle tente af te slaan. Sy sê boetes van R200 is toe uitgereik. Kettledas sê dit het gevoel soos ’n donker wolk wat oor hulle gekom het. Volgens haar was daar ’n familie van 32 mense wat ’n tent gehuur het teen R9 000 om ’n paar dae by First Beacon uit te span. Sy sê enkele minute voordat die metro cops daar aangekom het, het nóg ’n gesin hulle tent daar opgeslaan. Kettledas sê toe daardie mense se vervoer weg is, toe hoor hulle ook hulle moet hulle tent oppak. Volgens haar het daar intussen nóg ’n metro cop opgedaag. Sy sê dié cop het aan hulle gesê hy gaan net een keer praat. Volgens haar het hy hulle geneem na die kennisgewingbordjie wat lees “geen tente”, “geen alkohol” en “geen vuurmaak”. Sy sê die metro cop het hulle meegedeel as hulle teen 14:00 Dinsdag nog nie opgepak het nie, gaan daar beslag gelê word op hulle tente. Volgens haar is hulle ook meegedeel dat hulle persoonlike besittings polisiestasie toe geneem sal word en dat hulle dan sal moet betaal om dit terug te kry. Kettledas sê almal het toe maar hulle goedjies opgepak. Sy en haar familie het toe afgesit na ’n ander spot om verder te kampeer. Alicia se pa, Johnny Jordaan (65), sê hy is teleurgestel deur wat gebeur het. “Hoe kan mense sulke goed aan ons doen en dit oor ’n Krismis? “Dit was nie maklik om so iets oor te kom nie. ’n Mens soek mos nie teleurstellings oor Krismis nie. Dit was nonsens om ons te verwilder van die beach.” Volgens Jordaan het hy sy boete eventually sommer opgeskeur­. Yolanda Faro, metropolisiehoof in die Baai, sê by navraag First Beacon is nie vir oornagkampering aangelê nie – net vir dag­besoekers. Volgens Faro is daar fasiliteite in die Baai wat ingerig is vir kampering waar mense kan oornag. Faro sê die metro cops is nie daar om mense se lewe te versuur nie, maar om die wet te handhaaf.