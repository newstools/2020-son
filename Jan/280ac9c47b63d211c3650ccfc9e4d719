SUID-AFRIKA se o. 19-krieketspan sal vandag op die JB Marks Oval in Potchefstroom op hulle stukke moet wees as hulle Bangladesj wil ore aansit in die World Cup Superliga se kwarteindstryd. Bangladesj is sover onoorwonne in dié toernooi en het sy wedstryde teen Zimbabwe en Skotland oortuigend gewen. Ongelukkig is die span se wedstryd teen Pakistan weens swaar reën afgelas. Ten spyte van die span se swak begin teen Afganistan meen die SA ster Jonathan Bird sy span is goed genoeg om Bangladesj te klop. Bird het self gesukkel met die kolf, maar hy en die span het goed herstel in die toernooi teen Kanada en die Verenigde Arabiese Emirate. Die 18-jarige kolwer glo hulle het nou net betyds vir hulle kwarteindstryd begin click met die kolf. “Dinge was aan die begin van die toernooi baie op en af, maar ek voel ons het kopgehou en aanhou probeer werk. Moontlik “Daarom het ons reggekom in die ander wedstryde wat ons gewen het,” sê Bird. Hy sê hulle het twee keer agtereenvolgens meer as 300 aangeteken. Hy glo dis moontlik om dit weer teen Bangladesj te doen. Bird het 54 van 49 balle (7x4, 2x6) teen Kanada gemoker en teen die Emirate ’n goeie 43 lopies in ’n vennootskap van 63 lopies saam met die onderkaptein, Khanya Cotani, geslaan. Dit het gehelp dat spelers soos Bryce Parsons, Luke Beaufort en Tyrese Karelse ook groot tellings vir die span geslaan het. “Ek voel ons raak almal beter elke keer wanneer ons speel. Ons oefen harder en is hongerder vir sukses,” meen Bird. “Gedurende die toernooi het ons gesukkel met die middelorde, maar ek dink almal is gereed om vandag hulle beste te gee. Almal werk hard en ons kolf amper teen ’n gemiddeld van vyf lopies per boulbeurt. As dit só aanhou, sal ons weer sukses behaal.”