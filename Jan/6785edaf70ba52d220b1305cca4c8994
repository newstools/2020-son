DIE transitomaatskappy SBV Services bied 'n beloning van R1 miljoen aan vir inligting wat tot die arrestasie en vervolging van 'n groep transitorowers lei. Een van die maatskappy se voertuie is Dinsdag op die N4 in die rigting van Pretoria aangeval. Mans met gewere het die voertuig met die vier insittendes van die pad af gery, die insittendes uitgedwing en die voertuig daarna opgebom. Kol. Brenda Muridili, polisiewoordvoerder, sê die rowers het met 'n onbekende bedrag geld gevlug. Mark Barrett, uitvoerende hoof van SBV Services, het Woensdag gesê SBV ondersoek alle voorvalle deeglik en duld nie enige geweld, misdaad en dreigemente van menslike lewens nie. Barrett sê hulle sal onverpoosd voortgaan in hul pogings om transitomisdaad te verminder. SBV vra enigeen met inligting om die hulplyn by 083 408 7029 te bel. - SowetanLive 