’N VERMEENDE kabeldief is Sondag in hegtenis geneem nadat hy op heterdaad betrap is. Hy was besig om kabels langs die M4-hoofweg naby Sentraal op te grawe. Lede van die polisie se honde-eenheid het die 20-jarige man in hegtenis geneem. Hulle was in daardie stadium besig om die gebied te patrolleer. Kol. Priscilla Naidu, ’n polisiewoordvoerder, sê die inhegtenisneming het gekom toe die lede die man omstreeks 18:00 opgemerk het. Die cops het stilgehou en terwyl hulle besig was om oor die heining te klim, het die verdagte begin hardloop. Nadat die polisie die verdagte verskeie kere aangesê het om stil te staan, is Jack die polisiehond losgelaat. Volgens Naidu het die verdagte Jack in die gesig geskop. Hy het toe losgeruk en in die rigting van die rotse naby die see gehardloop. Nog lede van die honde-eenheid het opgedaag om bystand te verleen. ’n Uitgebreide soektog na die verdagte het toe begin. Hy is aangetref waar hy onder rotse in die water weggekruip het. Volgens Naidu is hy in hegtenis geneem en hy word aangehou op klagte wat verband hou met die peutering, beskadiging en diefstal van noodsaaklike infrastruktuur kragtens die Wysigingswet op Strafregtelike Aangeleent­hede. Skade van sowat R20 000 is aangerig.