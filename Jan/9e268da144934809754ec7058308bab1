DIE Southern Kings het ’n groot confidence boost gekry deur die Stormers Vrydagaand in Knysna in die Loerie Stadion met 13-3 te klop. Dit was maar net ’n vriendskap­like wedstryd, maar die Kings-breier vir die stryd, Vuyo Zangqa, het gesê dis ’n groot hupstoot – veral voor hulle stryd teen die Cheetahs in die Pro14-kompetisie. “Ek moet sê dat ons baie goed verdedig het in dié wedstryd. “Ek voel dis een van die groot redes waarom ons die oorwinning kon behaal,” het Zangqa gesê. Die stut Rossouw de Klerk het die enigste drie van die wedstryd gedruk. Die losskakel Bader Pretorius het die drie verdoel en met twee strafskoppe geslaag. Die wedstryd is in nat en reënerig toestande gespeel. Zangqa voel dis iets wat die Kings deesdae goed kan hanteer. “Vir ons was dit amper soos ’n gewone Pro14-wedstryd op toer. So, ons spelers was gemaklik in die nat weer, maar die Stormers was duidelik ongemaklik met die nat weer. “So, ek voel dis nóg ’n rede waarom ons hulle ore aangesit het.” Die manier hoe die Kings die wedstryd beheer en afgerond het, het ook prys gekry van hulle breier. “Die agterlyn is jonk. Dis basies iets soos ’n o. 22-span. Vir hulle om die wedstryd so goed te beheer, was baie goed om te sien. “Dis iets wat ons as afrigters hoop vir die res van die jaar so sal aanhou. Ons het meer sulke vertonings in die Pro14 nodig.” Volgens Zangqa is daar nou weer ’n smile op die spelers se gesigte nadat hulle tot dusver nog net een wedstryd kon wen van hulle ag sover in dié Pro14-seisoen. Die Kings pak die Cheetahs in twee agtereenvolgende Pro14-wedstryde. Die eerste ontmoeting is reeds Saterdag in die Baai. Die tweede game is op 1 Februarie in die Vrystaat Stadion in Bloem­fontein.