NADAT hy aanvanklik “bang” was om die Stormers vir die Wasps in Engeland te verruil, speel Nizaam Carr vandag in sy 50ste stryd vir sy Engelse klub. Son op Sondag het vandeesweek met die 28-jarige Carr gesels nadat hy laas naweek die Wasps se wen-drie teen die Bristol Bears gedruk het. Hy en sy jong gesin woon sedert 2018 in Coventry, waar die Wasps gebaseer is. “Die lewe hier is great. Coventry is ’n klein dorpie en hier is nie juis veel om te doen nie, maar ons is goed ingesettle hier. “Die Ricoh Arena (Wasps-tuisveld) is net ’n paar minute weg en daar is geen verkeer nie. Daar is heelwat moskees en halaal-kos is vrylik beskikbaar in Coventry. So, dis van die dinge wat ek love hier. “Juan de Jongh en die fris Ashley Johnson (sy Wasps-spanmaats) bly naby, so ons sien mekaar gereeld,” se Carr via WhatsApp. Carr, wat in Mitchells Plain ge­bore en by Bishops in Rondebosch skoolgegaan het, het tussen 2012 en 2018 in 97 wedstryde vir die Stormers en 56 vir die WP gespeel. Hy was ook ’n Nuweland-gunsteling. Hy het vyf toetse vir die Springbokke onder Heyneke Meyer en later Allister Coetzee – tussen 2014 en 2016 – gespeel. Carr het in sy debuuttoets ’n deurslaggewende breekslag gemaak­ wat tot Cobus Reinach se wendrie teen Italië gelei het. Hy wil graag weer vir die Springbokke speel. “Ek dink dis elke rugbyspeler in SA se droom om vir die Bokke te speel. Dit geld natuurlik vir my ook. “Om so baie van my vriende te sien die World Cup saam die Bokke wen, motiveer my om weer saam hulle vir die Springbokke te speel. “Maar vir nou is ek gefokus om vir die Wasps te speel, te wen en dit te geniet. Hopelik sal die ander goed dan in plek val,” vertel hy. Al geniet Carr die lewe in Engeland, mis hy tog die Kaap. “Ek mis my familie die meeste. My vrou, Aa’esha, het onlangs die lewe geskenk aan ons seuntjie, Naeem, en dit was great om ons families hier te hê ná sy geboorte.” Hy sê klein Naeem (tans vyf maande) het ’n groot verandering in hulle lewe gebring. “Gewoonlik het ek ná oefening herstel deur te slaap of in ’n ysbad te klim. Ek het selfs in die stoom­kamer tyd spandeer. Maar nou haas ek my om by die huis te kom en met hom te speel. Dis nou my recovery. Hy verskaf baie blydskap.” Carr is natuurlik bekend vir sy vermoëns om vanuit die agsteman-posisie ’n skakel te wees, terwyl hy ook goeie vaardighede en spoed vir ’n losvoorspeler het. Hy sê in Engeland is dit nie altyd wat verlang word nie. “Die Engelse fokus meer op die vaste fasette van die spel. Dis van waar hulle hulle aanvalle loods. “In die Suidelike Halfrond is die spel nie so gestruktureerd nie. Spelers wat gedy, is dié wat kan step, offload en die bal lewendig hou. “Om eerlik te wees, is Engeland een van die moeilikste plekke waar ek al gespeel het. Dis baie fisiek en omdat dit altyd nat is, is die spel soveel stadiger.” Carr beskou die WP se verowering van die Curriebeker in 2014 en 2017, en die feit dat hy ’n Springbok deur die WP en Stormers geword het, as sy loopbaanhoogtepunte. Vanaand in die Ricoh­ Arena speel Carr agsteman teen die Northampton Saints in sy 50ste wedstryd vir die Wasps. Die wedstryd word regstreeks vanaf 19:00 op DStv se kanaal 208 uitgesaai.