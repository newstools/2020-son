HY WAS nog besig om ’n vergadering met raadslede af te handel toe hy skielik in sy stoel inmekaarsak. Dít was net enkele ure nadat Bicks Ndoni, veteraanpolitikus van die Baai, ’n dokter gaan sien het met steekpyne in sy bors. Enkele minute voor Ndoni se skielike dood het hy nog grappies gemaak, vertel raadslede wat die vergadering in die ANC se streekkantoor, Florence Matomela Huis, bygewoon het. Pogings om Ndoni by te bring, was onsuksesvol en hy is omstreeks 14:00 dood verklaar. Ndoni (61) was die ANC se hoofsweep in Nelson Mandelabaai. Voor dit was hy ook onderburgemeester van Nelson Mandelabaai en destyds burgemeester van Uiten­hage. Dit was voordat Uitenhage en Despatch se rade met Port Elizabeth s’n saamgesmelt het. Ervare Sy skielike dood het sy voormalige kollegas diep geskok. Tshonono Buyeye, interim-burgemeester van die Baai, beskryf Ndoni se dood as ’n helse terugslag vir die munisipaliteit en die Baai in sy geheel. “Hy was een van die mees ervare politici wat die Baai gedien het. Hy het in die 1990’s gehelp om die raad en administrasie deur die moeilike tye van transition tot demokrasie en nie-rassigheid te lei.” Hy het as onderburgemeester gedien onder drie verskillende burgemeesters: Nceba Faku, Nondumiso Maphazi en Danny Jordaan. Hy was ook in ’n stadium die mayco-lid vir veiligheid en sekuriteit. “Hy was ’n politieke reus. Die stad dra sy diepste medelye oor aan sy familie. Ons is oortuig dat die kennis en ervaring wat hy deur die jare met ons gedeel het, ’n blywende legacy sal los,” sê Buyeye. Maphazi sê sy het ’n vriend verloor. “Hy was toegewyd aan sy werk. Baie mense het hom nie verstaan nie, maar hy was ’n strateeg wat uit die kollig wou bly.” Bedank Nqaba Bhanga, DA-leier in die Oos-Kaap, sê Ndoni het ’n sleutelrol gespeel in politiek in die Baai. “Hy het dekades van sy lewe gegee om die Metro te dien en ons bedank hom vir sy bydraes.” Mongameli Bobani, UDM-raadslid en voormalige burgemeester, sê Ndoni was soos ’n vaderfiguur in die raad wat altyd daarin geslaag het om kwessies op te los. Lulama Ngcukayitobi, die ANC se provinsiale woordvoerder, sê die party is in rou. “Hy was ’n kalm en etiese leier.”