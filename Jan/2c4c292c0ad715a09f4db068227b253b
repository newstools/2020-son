MICHAEL Schumacher se seun, Mick, sal iewers in die toekoms nog vir die Scuderia Ferrari-span jaag. Dís die mening van Mattia Binotto, die grootbaas van Ferrari se Formule 1-span. Mick (20), wie se pa sewe keer as F1-wêreldkampioen gekroon is, het laas jaar sy eerste seisoen as F2-renjaer voltooi. Suksesvolle Hy het ook ’n paar toetsrondtes in ’n Ferrari-F1-renmotor afgelê. Terwyl baie motorsportliefhebbers verwag het dat hy beter as 12de in sy debuutjaar in F2 sou vaar, sê Binotto dit was ’n suksesvolle seisoen. Binotto het aan autospirt.com gesê: “Ons is trots daarop dat hy lid van ons akademie is. “Nie net omdat hy Michael Schumacher se seun is nie, maar omdat ek dink hy ’n goeie renjaer is, wat die afgelope seisoen goed vertoon het. “As jy na die log kyk, was dit meestal ervare jaers wat bo geëindig het. Hy was ’n groentjie en het waardevolle ervaring opgedoen. “So, ek dink die volgende seisoen sal belangrik vir hom wees, want dit sal wys hoeveel hy gevorder het as renjaer.” Binotto wou nie ’n voorspelling waag oor wanneer hy dink Mick reg sal wees om vir Ferrari te jaag nie. Hy sê dié span wil minstens tot ná 2021 meer ervare renjaers gebruik­. Michael Schumacher, wat ná die 2012-seisoen uitgetree het, het in Desember 2013 ’n ernstige breinbesering in ’n ski-ongeluk in Frankryk opgedoen. Hy word die laaste jare tuis versorg. Daar is ’n sluier van geheimhouding oor sy toestand.