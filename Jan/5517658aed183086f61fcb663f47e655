DIT was nog ’n Formule 1-­ seisoen waarin Sebastian Vettel moes toekyk hoe Lewis Hamilton as die wêreldkampioen bekroon word. Die Duitser is meer vasbeslote as ooit om die bordjies volgende jaar te verhang. Vettel en sy Ferrari-span het dié jaar ’n teleurstellende veldtog gevoer. Die voormalige F1-wenner kon die afgelope seisoen nie eens meer punte as sy nuwe spanmaat, die debutant Charles Leclerc, inwin nie. Dis die eerste keer sedert Vettel se Red Bull-dae, toe Daniel Ricciardo meer punte as hy in ’n seisoen verseker het. Daar word nou gesê Vettel kan nie die druk hanteer wanneer hy sterk kompetisie in sy span het nie. Hy sien dit egter nie so nie. “Mense verwys nog na 2014,” sê Vettel. “Ek het op papier verloor en ek aanvaar dat ek teen Daniel verloor het. “Ek weet ook sekere dinge het in 2014 skeefgeloop. “My doel in 2014 was nie om op die podium te staan of vyfde te eindig nie. Ek wou wedrenne wen. “Miskien was my houding daai jaar net ’n bietjie anders as Daniel s’n. Bowenal was 2014 net nie ’n goeie jaar nie. Dit het niks met geluk uit te waai gehad nie; ek is net ’n paar keer teleurgestel. “Die kar wou net nie werk soos dit moes nie. En dit krap die prentjie met syfers deurmekaar.” Vettel sê hy borrel nou meer as ooit tevore oor dat hy enige racer kan klop.