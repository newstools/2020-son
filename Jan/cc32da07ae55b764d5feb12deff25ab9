OUDTSHOORN. – Die goeie reën wat die afgelope drie dae oor die Suid-Kaap uitgesak het, het die droogte byna gebreek. Op ’n onlangse biddag vir reën het die sluise oopgegaan en die Here is geprys. Volgens die Oudtshoorn Munisipaliteit is daar sowat 55 mm in die opvangsgebied van die Koos Raubenheimer Dam gemeet. Die Grobbe­laars­rivier het sterk afgekom. ’n Motorbestuurder het die naweek ’n noue ontkoming gehad toe sy voertuig vasgeval het op die laagwaterbrug. Uit Calitzdorp het ’n inwoner, Lee-Ann Quantiney, laat weet dat tussen 30 mm en 40 mm in Calitzdorp geval het. Water het die Nelsrivier ingestroom en dit het die hoogste vlak die laaaste tyd bereik. In Ladismith is die twee opgaardamme feitlik vol en boorgatwater het die reservoir ook vol. Die J.F. la Grange-dam is op sy hoogste vlak in maande en ook feitlik vol. In Gamka-Oos het ’n plaaswerker Saterdag byna verdrink toe sy in ’n rivier meegesleur is. ’n Omstander vertel: “Sy het die rivier probeer oorsteek, toe was die stroom te sterk. Toe sy weer kom kry, toe dryf sy. “Gelukkig het sy aan ’n bos vasgeklou waarteen sy vasgespoel het. “ ’n Ander werker moes haar uitduik.” In Zoar het die Tierkloof Dam sy walle oorstroom. Desmond Sauer in Waterval het meer as 20 mm gemeet. In George het ook goeie reën geval en die Outeniekwapas was gevaarlik glad. Vier ongelukke wat met die nat weer verband hou, het die afgelope naweek daar plaasgevind.