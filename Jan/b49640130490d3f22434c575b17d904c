DIE Kuilsrivier Rugbyklub het ná ’n skitterseisoen in 2019 promosie tot die Westelike Provinsie se Superliga A gewen en sal vanjaar wil wys dat hy stem kan dik maak in die WP se top-liga. Kuila, of #Kuilaliefde soos slagspreuk van die klub uit die noordelike voorstede lui, het 12 van sy 14 wedstryde in 2019 gewen en welverdiend die leer geklim. Hulle het Hamlets met 17-13 op Nuweland geklop en sodoende die Superliga B-titel gewen. Die uitdaging gaan nou net wees om kompeterend in Superliga A te wees en nie slaansakke vir manne soos Valsbaai, Durbell, die Maties­ en die Ikeys te wees nie. Dis ook natuurlik belangrik om jou tuis games te wen en jou tuiste in ’n fortress te verander as jy in Superliga A wil goed vaar. Vestig Kuila het ’n goeie pak voorspelers en word goed gelei deur Ivor van der Merwe vanuit die slotposisie. Die span het ook ’n paar opwindende agterspelers. Kuila yo-yo die afgelope paar jaar tussen Superliga A en B, maar sal hom nou tussen die big dogs wil vestig. In Wessel Kriel het hulle ’n goeie afrigter wat die beste uit sy spelers uit kry en die bestuur blyk ook gedug te wees. Die spelers is reeds kliphard besig om te slyp en hulle in tip-top shape te kry vir die stampe en stote wat met lewe in Superliga A gepaardgaan. Huidige en voornemende spelers word aangemoedig om weeksaande vanaf 18:45 by die Jagtershof Sportveld in Kuilsrivier aan te meld ter voorbereiding vir die 2020-seisoen.