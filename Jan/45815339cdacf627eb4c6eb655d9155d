DIE mynvakbond Amcu sê hy is hartseer oor ’n tragiese begin van 2020 nadat drie mynwerkers laas week gesterf het. Volgens die vakbond is ’n lokomotiefbestuurder dood in ’n fratsongeluk by Harmony Gold. Luidens berigte het die werker die box chute nagegaan wat erts laai. Die chute het om een of ander rede meegegee en die arme man is onder die erts begrawe. “Die Amcu comrade was van Lesotho en hy laat ’n vrou en vier kinders agter,” sê Amcu. Dae later is nog ’n mynwerker in die Phakisa-myn naby Odendaalsrus in die Vrystaat dood onder die grond gevind. “Ons wag dat die ondersoek afgehandel word,” het die vakbond gesê. Volgens Amcu is ’n derde mynwerker in die Bambanani-skag van Sibanye-Stillwater naby Rustenburg dood. “ ’n Klipbooroperateur is tragies dood in ’n grondstorting. Hy was ’n Mosambieker. Die voorval word ondersoek.” Amcu betreur die aantal werkers wat by Harmony Gold gesterf het. Volgens hulle is 10 werkers in 2019 dood. “Die vakbond vra deurgaans wysigings aan die Wet op Beroepsgesondheid en Veiligheid in myne. Maar wéér sien ons ’n ander broodwinner is dood,” aldus Amcu. – News24