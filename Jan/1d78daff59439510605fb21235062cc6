DIS ’n voldonge feit dat die Lions op hulle beste is wanneer Elton Jantjies goed speel. Hy is by uitstek ’n speler wat gedy as hy vlak speel en die toutjies vir sy span kan trek. Die feit dat hy vanjaar die Lions gaan lei, wys dat die nuwe afrigter, Ivan “Cash” van Rooyen, hom back. Dis presies wat Jantjies en die Lions nodig het. Hoewel Warren Whiteley se deugde as agsteman en kaptein gemis gaan word, het die Gautengers twee ervare manne onder hulle voorspelers bygekry. Willem Alberts (losvoorspeler) en Jannie du Plessis (vaskopstut) sal egter moet wys dat hulle nie oor die muur is nie. Die Bokslot Marvin Orie is ook nou ’n senior speler. Hy sal ’n impak wil maak. Hacjivah Dayimani (agsteman) moet ook dopgehou word. Agterlangs sal Gianni Lombard, Wandisile Simelane en Tyrone Green wil wys dat hulle veel meer as net talentvolle melkbaarde is. Hou gerus Elton se young lions dop.