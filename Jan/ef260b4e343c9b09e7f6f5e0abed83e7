STELLENBOSCH FC sal hoop dat sy belegging in ’n nuwe striker gou dividende gaan lewer. Stellies speel môre in sy eerste Premierliga-sokkerwedstryd van die nuwe jaar. Die span van die Eikestad kom dan teen Wits te staan in ’n game wat hy móét wen. Om sy kanse te versterk, het Stellies ’n nuwe winger, die Zimbabwiër Ovidy Karuru, aangekoop. Karuru het dié seisoen vir AmaZulu gespeel en het nog ses maande op sy kontrak by die KwaZulu-Natalse klub oorgehad. ’n Gebrek aan doele is een van Stellenbosch se grootste probleme in sy eerste seisoen in die PSL. Steve Barker (afrigter) en sy span loop ook die gevaar om sommer in hulle eerste seisoen in SA sokker se top flight terug gerelegeer te word tot die Nasionale Eerste Liga (NFD). Karuru het aan die Zimbabwiese koerant H-Metro gesê hy hoop om waarde toe te voeg tot sy nuwe span. Hy sê hy het nie net die skuif gemaak omdat AmaZulu nie meer plek vir hom in sy groep gehad het nie. Hy voeg vinnig by: “Dis heeltemal onwaar dat ek laat gaan is. “Ek het ’n goeie aanbod van Stellenbosch gekry en ek het gevoel nou is die regte tyd om te move en ’n nuwe challenge aan te pak.” Karuru sê die skuif na Stellies was vir hom ’n maklike besluit en voeg by: “Ons as sokkerspelers gaan speel waar ons liefde ontvang. Hulle het al sedert hulle promosie tot die PSL met my gesels om daar te kom speel.” Karuru oefen al van 28 Desember saam met Stellenbosch en die kanse is goed dat hy môre sy debuut vir sy nuwe span maak. Sou hy speel, sal hy die liefde wat hy klaar ontvang moet begin terugbetaal, want Stellies het doele broodnodig.