IN DIE afgelope big days was daar weer talle kinders wat op die stampvol strande van hulle ouers weggedwaal het. In dié tyd is 318 kinders op 16 strande met hulle ouers herenig. Die Stad Kaapstad se Identikidz-program het dié werk heelwat bespoedig. Sowat 121 000 kinders het tydens die feestyd tags gekry – 50% meer as in die vorige feestyd. Die getal verdwaalde skapies is ook 40% minder as in die vorige feestyd, toe 523 weggeraak het. Babysit-diens Rdl. Zahid Badroodien, mayco-lid vir gemeenskapsdienste en gesondheid, sê die program is nie ’n babysit-diens nie. Hy sê dit vervang nie die verantwoordelikheid van ouers om te alle tye toesig te hou oor hulle kinders terwyl hulle op die strand is nie. “Dit beteken eenvoudig net as ’n kind vermis raak, kan ons die familie opspoor. “Al die kinders wat op ons strande verlore geraak het, is herenig met geliefdes en tot dusver was daar ’n afname in die getal verlore kinders,” verduidelik Badroodien. Die raadslid sê die program is ’n sukses omdat ál meer ouers van die diens gebruik maak om hulle kids veilig te hou wanneer hulle strand toe gaan. Volgens hom kom soek ouers en kinders die Identikidz-stasies op die strande op. Selfs die kleintjies weet al waarheen om te kom as hulle verdwaal. “Die program eindig op 12 Januarie en ons sal weer kyk na maniere om dit te verbeter,” sê Badroodien.