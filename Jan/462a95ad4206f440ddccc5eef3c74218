CALITZDORP. – Die dorp gons behoorlik ná die skok-arrestasie van ’n vrou (23) vir die besit van ’n magasyn en koeëls. Dit het die cops op die spoor van die vuurwapen gesit. Die ondersoek is op die oomblik nog in ’n sensitiewe sta­dium. Die vrou se naam word weerhou om die ondersoek nie te belemmer nie. Die vuurwapen kan dalk ook verband hou met ander misdrywe. Die meisie se ouma antie D (skuilnaam) vertel: “Ek het byna flou geval, want my kleinkind is dan nou in die polisievangwa en sy is geboei. My kop is dan nou nog snaaks. En sedertdien slaap ek maar bitter sleg.” Volgens die ouma was haar kleinkind deurmekaar met ’n ou wat met drugs sy ding doen. ’n Anonieme persoon het aan ons gesê: “Waar daar koeëls is, is daar obviously ’n gun ook.” Die meisie se oupa voeg ook by: “Volgens wat ek gehoor het, het sy geslaap toe die cops die yard kom skud. Die arme kind was op die verkeerde tyd op die verkeerde plek. Ek wens die jong wil man staan vir sy ding.” Kapt. Malcolm Pojie, polisiewoordvoerder, sê: “Daar is beslag gelê op ag daggabome, ammunisie en ’n 9 mm-magasyn. Die eienaar van die huis was nie op die perseel nie, maar sy meisie was daar terwyl ons die perseel deursoek het. “So, die dagga en koeëls was in daardie stadium onder haar toesig en beheer. “Sy word nou aanspreeklik gehou vir die onwettige goed wat Saps op die perseel gekry het. Sy word aangekla vir die onwettige besit van koeëls en handel in dwelms.”