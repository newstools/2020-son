HAAR 10-jarige seun het in die pad gespeel toe ’n kar in ’n fratsongeluk op hom te lande gekom het. Maar toe laat die cops die insittendes van die voertuig toe om dit van die toneel af weg te stoot en nou wonder ’n bedroefde mammie of sy ooit justice sal sien. Die dag van 12 November is een wat Ariska Dirks (31) van Fisantekraal naby Durbanville nie gou gaan vergeet nie. Dit was haar eerste dag terug by die werk ná verlof, vertel Ariska. En toe kry sy ’n WhatsApp voice note van haar ma wat sê Martin-Lee Williams, haar seuntjie, is raak gestamp en sy moet die ambulans bel. “Ek was in ’n toestand en het dadelik my ma gebel,” onthou Ariska die dag se gebeure. “Maar die ambulans het te lank gemaak en toe jaag inwoners met Marty na die Kraaifontein Daghospitaal. “Daar gekom, het ’n dokter gesê dat Marty al 20 minute lank dood was.” Ariska sê asof hierdie gebeure nie reeds traumaties genoeg vir haar was nie, moes sy uitvind die polisielede op die toneel het opgeslip. “Soos wat ek dinge verstaan, het die kar uit die nabygeleë plakkerskamp gery gekom. Die kar is onpadwaardig en daai jongens het dit gehotwire om dit aan die gang te kry. “Die driver het in iemand se jaart vasgery en toe hy oor ’n klip wou reverse, skiet die kar die lug in en kom op Marty te lande. “Die driver is glo ’n nefie van een van die polisielede. En toe hulle hom polisiestasie toe vat, het sy vriende die kar van die toneel af weggestoot, dit gaan afwas, onder ’n seil toegegooi en toe gras rondom geplant om die cops om die bos te lei. “Ek kan nie verstaan hoekom die toneel nie afgesper was nie en hoekom die driver se vriende toegelaat is om die kar van die toneel af weg te stoot nie. “Marty se nefie was saam hom en die ondersoekbeampte het gesê die hof sal hom dalk nie glo nie omdat hy ’n kind is, en dat ek ander ooggetuies moes soek en na haar (die ondersoekbeampte) moet bring,” sê ’n ontevrede Ariska. Hierdie nefie, Joshua Williams (13), kry berading nadat hy gesien het hoe die kar op Marty te lande gekom het. Joshua se oë skiet vol trane wanneer hy vertel wat die betrokke dag gebeur het. Volgens hom het alles vinnig gebeur nadat die kar swenkend in hulle rigting aangery gekom het. “Ek het nog vir Mary geskree nadat die kar in die fence vasgery het en wou reverse. “Maar toe ek weer sien, toe is die kar op Marty. Dis baie moeilik vir my. Ek kan nou saans nie slaap nie.” Marty se pa, Martino Williams (32), sê die hele tragedie het hom die bliksem in. “Ek dink nie dat daai driver deur die polisie opgesluit is nie. “Hy (die driver) het dan die next dag die hofsaal binnegeloop met twee sangomas aan sy sy. “Ek is kwaad. Ek was selfs kwaad vir die Here. “Marty was ’n lieflike seuntjie wat ’n bike vir Krismis wou hê. “Ek het klaar sy bike gekoop en het dit vir ’n verrassing weggesteek. “Maar nou is Marty nie hier vir Krismis nie.” Janine Mokate, Marty se antie, sê sy het in ’n desperate poging om die verhinder dat die kar van die toneel verwyder word, op die kar gaan sit. Maar dit het niks gehelp nie. Die kar is steeds weggestoot en in die proses van op en af hardloop het Mokate, ’n diabeet, haar regtertoon sodanig beseer dat dit geamputeer moes word. “Deur die kar weg te stoot, is daar gepeuter met die crime scene. “Dit is mos nie reg nie,” het Mokate gekla. Marty is op 23 November begrawe. Sy familie sê die ideale Kersgeskenk vir hulle sal wees as die skuldiges aan die pen ry. “Ek wens niemand tronk toe nie, maar geregtigheid moet geskied,” het antie Bettie Williams (64), Marty se ouma, hartseer gesê.