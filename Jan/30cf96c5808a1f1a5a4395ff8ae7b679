HONDERDE gatvol inwoners van Rosenhof in Moorreesburg het Vrydagoggend na die stadsaal opgeruk. Die inwoners is omgekrap oor die Swartland Munisipaliteit nie gehoor gee aan hulle griewe nie. Die inwoners is ontevrede oor die gebrek aan dienslewering en behuising. Hokkies Hulle het ’n vreedsame optog gehou en ’n memorandum met hulle griewe aan die munisipale bestuurder oorhandig. Volgens Bronwin Appollis van die Moorreesburg Aksiegroep wil die Swartland Munisipaliteit hokkies vir die mense gee in plaas van huise. Appollis sê: “Ál die dorpe rondom Moorreesburg kry huise, maar ons moet net wag. Dit is meestal buitelanders en inwoners van die Oos-Kaap wat hokke opslaan. Ons soek nie ’n Blikkiesdorp nie, ons soek huise.” Een van die inwoners, Sara Roos, wat aan die optog deelgeneem het, beweer sy is al langer as 20 jaar op die behuisingswaglys. Die inwoners kla ook oor die hoë koopkragpryse en hulle soek meer straatligte. Hulle eis verder dat die burgemeester, Tijmen van Essen, se kop moet rol. Hy het glo rassistiese uitlatings op ’n gemeenskapsvergadering gemaak. Nog ’n inwoner, Erns Afrika (61), braak gal: “Ons woon jare in Moorreesburg en betaal tax en dienste, maar ons kry nie huise nie. Die munisipaliteit maak liewer erwe gereed waar hulle hokke wil opslaan.” Daar was ’n groot polisieteenwoordigheid om ’n ogie oor die betogers te hou.