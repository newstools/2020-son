STRAND. – Lee-Andrew Warries (28) het gister op klagte van moord en die besit van ’n vuurwapen in die Strand se landdroshof verskyn. Warries word daarvan verdink dat hy vir die dood van die 21 maande oue Zacharia Booysen verantwoordelik is. Volgens die polisie het die voorval Saterdag omstreeks 19:00 in Broadlands Park plaasgevind. Die baba was in die sorg van die beskuldigde. Die ma, Shannon Booysen, wat glo in ’n verhouding met die beskuldigde is, was by haar ma ten tyde van die voorval. Agterkop Son het van ’n betroubare informant verneem dat die beskuldigde na bewering met ’n vuurwapen op die bed gespeel het toe daar ’n skoot afgegaan het. Die skoot het Zacharia in sy agterkop getref. Volgens inligting het die beskuldigde gaan hulp soek om ’n ambulans te bel. Hy het nie hulp gekry nie en ’n kar in die straat gestop wat hulle na die Helderberg Hospitaal geneem het. Zacharia het met sy aankoms by die hospitaal gesterf. Die polisie sê geen koeëldoppies is op die toneel gevind nie en die vuurwapen is ook nog nie gevind nie. Die saak teen Warries is tot eerskomende Maandag uitgestel. Hy sal dan om borgtog aansoek doen. Mense met enige inligting oor die vuurwapen word gevra om lt.kol. Franklin Plaatjies by 082 469 3359 te bel.