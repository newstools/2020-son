DIÉ is genoeg vir vier mense. Bestanddele: 1 heel hoender VIR DIE MARINADE 8 knoffelhuisies (fyngekap) ½ koppie olyfolie ½ koppie druiwe-asyn (rooi of wit) ½ koppie suurlemoensap 1 sopie paprika 1 teelepel brandrissiepoeier 1 sopie sout ’n paar rooi brandrissies (opgekap) EN ... Dien die hoender op met aartappelwiggies. Hiervoor kook jy aartappels in soutwater tot sag. Dan sny jy hulle in wiggies, bedruip met olyfolie en gooi sout, peper en paprika oor. Rooster ’n uur lank in die oond tot goudbruin en bros. Metode: 1. Haal die hoender uit sy verpakking en kyk in die karkas se holte of die binnegoed nog daar is. Indien wel, haal dit uit en gooi dit weg as jy nie ’n ander gebruik daarvoor het nie. 2. Plaas die hoender op ’n snyplank, bors na onder. Vat nou ’n skerp vleismes en verwyder die ruggraat deur aan albei kante langs die lengte af te sny. Die ruggraat sit presies waar jy dink hy sit – ’n strook in die middel van die hoender se rug. Die hoender moet soos die deursnee-politikus wees – ruggraatloos. 3. Met die ruggraat uit die pad is die hoender nou oop, maar nog nie plat nie. Draai hom om sodat die kloof wat jy nou net uitgekerf het, plank se kant toe wys en die borsies boontoe. Druk elke duim (soos wanneer iemand jou vingerafdrukke neem) teen ’n borsie vas en omsluit die hoender aan albei kante met jou ander vingers. Breek hom oop en druk hom plat met jou handpalms en liggaams­gewig. 4. Sny ál die los vet en vel af waarvan jy nie hou nie. 5. Laastens, druk op die dik dele van die twee hoenderborsies om die vleis na die dunner dele van die borsies te versprei. Nou lê die vleis meer eweredig in die borsholte. 6. Gebruik nou die vleismes om elke borsie en dytjie te timmer sodat hulle kan ontspan en sny kepe in sodat dit die marinade lekker kan absorbeer. Jy kan die hoender ook slaan en sny op enige ander plek wat vir jou te dik lyk en wat ’n bietjie aanmoediging nodig het om marinade te absorbeer. 7. Meng ál die marinadebestanddele en gooi dit oor die plathoender. Maak seker alle dele van die hoender is met die marinade bedek en gebruik ’n lepel om dit oor droë dele te skep. Laat dit ’n paar uur in die yskas marineer. 8. Braai 39 minute (draai gereeld om) in ’n toeklaprooster oor matige hitte totdat die hoender se dikste dele ’n binnetemperatuur van 77 °C het (niks bloed teen die bene nie). Die braaityd van 39 minute is natuurlik ’n skatting, maar dit is gewoonlik nogal akkuraat. 9. Terwyl jy braai, kan jy die hoender met oorskiet-marinade verf, maar moet in die laaste 5 minute van die braaiproses niks aanverf nie, anders gaan jou vleis met rou-hoendersap besmet wees teen die tyd dat jy dit afhaal. Gee die sous wat jy aanverf, ook tyd om gaar te word.