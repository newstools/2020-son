DAAR is ’n klompie vrae oor wat eintlik in Wetton gebeur het toe ses mense na bewering gif ingegee is. Die insident wat Maandag in dié gebied naby Lans­downe plaasgevind het, het veroorsaak dat vyf van die mense in ’n kritieke toestand in die hospitaal beland het. Terwyl die polisie besig is om die voorval te ondersoek, het mense reeds hulle eie aannames oor die voorval gemaak. Geteiken Gerugte wil hê die slagoffers is deur ’n random kos­lorrie genader wat eet- en drinkgoed uitgedeel het. Daar is ook beweringe dat die groep by ’n pub uitgehang het en daar met alkohol vergiftig is. ’n Ingeligte vertel aan Son dat die mense voor die voorval op die hoeke van strate gesit het en so geteiken is. “Hulle wag so vir kos en werk. Een het op die hoek van St. Joseph- straat inmekaar gesak, nog een in Walnut-straat en die ander vier is op die Wetton-brug opgetel.” Intussen het die Stad Kaapstad se departement gemeenskapsdienste en gesondheid ’n verklaring uitgereik wat vir mense se samewerking vra. Die verklaring lui: “Die Stad Kaapstad se gesondheidsdepartement is gewaarsku dat daar ’n voorval van vermeende vergifting in Wetton plaasgevind het wat tot die hospitalisering van ses mense gelei het. “Die polisie is tans besig om die voorval te ondersoek. Wanneer daar ’n formele kennisgewing ontvang is oor die oorsaak, sal die gesondheidsdepartement die ondersoek verder voer.” Zahid Badroodien, die Stad Kaapstad se mayco-lid vir gemeenskapsdienste en gesondheid, sê dié ondersoek sal verskeie aspekte dek. “Ons sal dan kan sê wat die slagoffers ingekry het, asook die oorsprong en oorsaak van die voorval bevestig. Ons gaan nie nou al oor die moontlike oorsaak bespiegel nie. “Ons sal wag totdat die bloedtoetse en die kliniese samples voltooi is en onderhoude afgehandel is met diegene wat geraak is.” Tot dan vra Badroodien dat die publiek en media geduldig moet wag vir antwoorde op die raaisel.