CAPE Town City se opmars onder sy nuwe Nederlandse coach, Jan Olde Riekerink, is ná ’n stadige begin nie te waffers nie. Sy vertonings buite die Kaap is niks om oor opgewonde of op trots te wees nie. City se laaste sege buite die Kaap was byna 10 maande gelede – laas jaar in April. Daar is g’n waarborg dat Riekerink-hulle Maritzburg United vandag in sy spore sal stuit nie – veral nie in die tuisspan se Harry Gwala Stadion nie. Boonop is die Citizens se gesukkel voor die doelhok ook maar treurig. Die span het in November sy laaste doel buite die Kaap gekry. Riekerink het uitgewys hy is self oorbluf oor hulle treurmare weg van hulle tuiste. “Ek kan nie my vinger daarop sit nie, maar ons moet ’n ommeswaai met ons uitslae buite die Kaap maak,” het hy gesê.