DIE Southern Kings sal die komende Vrydag in Knysna met die Storm­ers kragte meet. Die wedstryd dien as opwarming vir die Stormers voordat hulle met Super­rugby begin. Die Kings kry kans om bene te strek voor hulle wedstryd teen die Cheetahs in die Pro14. Die Kings pak die Cheetahs op 25 Januarie in die Nelson Mandela Bay Stadium. Dis die eerste van twee agtereenvolgende wedstryde teen die Vrystaters. Die tweede wedstryd vind op 1 Februarie in Bloemfontein plaas. Robbi Kempson, breier van die Kings, het gesê die wedstryd sal vir al twee spanne as ’n maatstaf dien om te sien hoe goed hulle voorberei is vir hulle onderskeie toernooie. Kempson het gesê hy sal natuurlik van sy eerstespan-spelers ’n ruskans gee terwyl hy dié ’n kans gee wat tot dusver min speeltyd gekry het. Hy het gesê: “Die wedstryd sal ons help om ’n bietjie diepte te bou. Ons sal ook spelers gebruik wat terugkeer van beserings.” Volgens die afrigter gee die game die spelers ook ’n groot kans om ’n plek in die eerste span los te speel. “Ons sal omtrent so 26 spelers na Knysna neem. Die meeste van hulle is fringe-spelers. Dit sal goed wees om te sien hoe hulle tot dusver aangepas het by ons stelsel. “As hulle dan ook beïndruk, kan ons miskien kyk na hoe ons hulle verder in die seisoen kan inspan.” Kempson het gesê dit sal ook help om die span se kondi­sionering hoog te hou. Hulle laaste wedstryd was op 4 Januarie teen Edinburgh in Skotland. Die Kings het lelik vasgeval; hulle het met 61-13 verloor. ’n Goeie vertoning kan dus net help met hulle confi­dence voor die stryd met die Cheetahs.