ATLANTIS. – Meer as 400 werknemers van Hisense Atlantis sê hulle is keelvol vir hul cheap base wat hulle peanuts betaal. Die werkers in die Chinese electronics-fabriek het vandeesweek begin staak omdat die base nie verhogings wil gee nie, maar eerder hulle lone wil verminder. Volgens Alfredo Smit, ’n plaaslike organiseerder van die vakbond Numsa, verdien werkers tans R41 per uur. Hy sê dis steeds minder as die vereiste R49 per uur wat werkers ingevolge die wet moet kry. Volgens Ivan Solomons, ’n werker en shop steward in die fabriek, was hulle baie geduldig met die base. “Ons het altyd verstaan dat daar nie geld is nie, maar hulle kan nie sê dat daar jaar ná jaar nie geld is vir verhogings nie. “Ons is keelvol dat werkers van Atlantis deur die base uitgebuit word,” sê hy. “Ál wat ons vra, is dat hulle die vereiste minimum loon volgens wet aan ons betaal. “Maar die base het eerder teruggekap dat lone met byna die helfte verminder gaan word. “Dis ’n belediging vir die mense van Atlantis en die werkers spoeg vuur.” Solomons sê hulle werkgewer wil hulle minder gee as wat hulle tans verdien. “Waar in die wêreld het jy al gehoor as die werkers ’n increase vra, kap die base terug met ’n decrease? “Werkers wat tans uitgesluit is, sê hulle gee nie om om buite te sit en wag totdat die base tot hulle sinne kom nie. Niemand gaan terugkeer na die fabriek tensy ons kry wat ons vra nie.” Die werkers is ook woedend omdat privaat sekuriteit en honde op die perseel ontplooi is om te help met reg en orde. “Dit is wat hulle van ons dink. Hulle is bereid om meer te betaal vir honde eerder as om ons te betaal,” het die werkers aan Son op Sondag gesê. Smit sê voorts dat die unie alles in sy vermoë gaan doen om ’n vreedsame oplossing vir die probleem te kry. Nora Grose, die plaaslike raadslid, het aan die organiseerders van die march gesê sy gaan ook ’n oplossing vir die probleem probeer kry om die base na die tafel te bring. Albert Lee, besturende direkteur van Hisense, het nie op ons navrae gereageer en ook nie sy selfoon beantwoord nie. Lee het wel Son op Sondag se vra in WhatsApp-boodskappe gelees, maar geen antwoord daarop verskaf nie.