DIE Chilli Boys kon gister in die Nelson Mandelabaai Stadium net gelykop speel teen die gevaarlike Bloemfontein Celtic. Chippa het ’n groot voordeel gehad met Celtic wat gekies het om een van hulle tuiswedstryde in die Baai te kom speel. Chippa kon dit egter nie laat tel nie en het dit 1-1 gelykop gemaak toe William Twala ’n strafdoel in die tweede helfte aangeteken het. Dit was nadat Celtic se Ndumiso Mabena sy span net ná die afskop van die tweede helfte die voorsprong gegee het. Chippa het ’n bietjie konsentrasie verloor op verdediging en Celtic het sy kans benut. Hoewel Chippa teruggeveg en ’n punt verdien het, doen die uitslag weer niks aan sy plek op die log nie. Chippa is steeds in die 10de plek, waar hy was voor die wedstryd begin het, maar nou ná 19 wedstryde. Die Baaienaars is nou wel net een punt weg van Higlands Park in die negende plek, maar hulle móét wen as hulle die log wil klim. Dié stryd was ’n groot verbroude kans vir die Chilli Boys om ’n plek te kry in die gesogte Top 8 van die Premierliga (PSL). Dit was hulle tweede agtereenvolgende gelykop uitslag. Chippa sal ook moet wakker slaap vir die spanne agter hom soos Stellenbosch FC, wat Baroka met 1-0 geklop het, en Cape Town City, wat Wits oortuigend met 2-0 pak gegee het. Die Chilli Boys moet nou slyp om Supersport United Vrydag in die Lucas Moripe Stadium te pak. Supersport het met 1-2 teen Mamelodi Sundowns vasgeval. Met Supersport net agter Sundowns in die derde plek op die log sal hy graag vinnig weer op koers wil kom.