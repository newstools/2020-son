'N 35-jarige man van Gauteng word tans in die hospitaal behandel nadat hy deur 'n Rinkhals gepik is. Die voorval het Maandagoggend om 01:55 in die Hartebeesspruitrivier in Kameeldrift gebeur. Shawn Herbst, 'n woordvoerder vir Netcare 911, sê die man is op sy knie gepik. Medici moes op die toneel die man  help om asem te haal. Hy is daarna hospitaal toe gejaag waar hy verder behandel word. Volgens africansnakebiteinstitute.com is 'n Rinkhals se gif sitotoksies en veroorsaak pyn, swelsel en weefselskade. Luidens die webwerf is dit ook weinig dat 'n Rinkhals pik. Die slang sorg gewoonlik dat hy vinnig van gevaar wegkom of sal dood speel om homself te beskerm.