NADAT die vervalle Laerskool Pauw Gedenk in Wellington verlede jaar as onveilig verklaar is, gaan dinge in 2020 voort soos normaal. Die skoolhekke is verlede jaar deur ouers gesluit, uit protes oor die onveilige gebou. Bouwerk aan die skool, wat al 90 jaar oud is, het in die tweede kwartaal van 2019 begin en het klaskamers vir lesse is ongeskik gelaat. Leerders moes toe buite onder die bome klas kry. Sonia Paulse, voorsitster van die skoolbeheerraad, sê: "Ek was vroeg Woensdagoggend by die skool en dinge het heel ordentlik gelyk." Sy voeg by dinge gaan aan soos normaal. Die laaste vergadering wat met die departement gehou is was verlede jaar en is besluit herstelwerk moet gedoen word. Paulse voeg by dat hulle teen mobiele eenhede besluit het. Bronagh Hammond, ’n woordvoerder vir die WKOD, noem dat herstelwerk by die skool alreeds begin het. “Terwyl konstruksie aan die gang is, het die WKOD tydelike reëlings getref dat die graad 3-leerders by die Wellington School of Skills klas kan kry." Sy bevestig ook dat die WKOD reëlings getref het vir die oprigting van vyf mobiele klaskamers. “Bouwerk begin in Februarie 2020,” aldus Hammond. Intussen het meer as 1 miljoen leerders Woensdag hul skooljaar begin. Sowat 107,000 daarvan het hul skoolloopbaan met graad 1 begin. Dit is ’n toename van die 104,336 leerders in 2019. ’n Groep van 93,000 leerders het hul hoërskoolloopbaan in Gr.8 begin, wat aansienlik meer is as die 85,771 in 2019. Teen Woensdagoggend is 69,400 Gr. R-leerders ook tot dusver verwelkom. Debbie Schäfer, Wes-Kaapse minister van onderwys, sê alhoewel die leerdergetalle in die provinsie toeneem probeer die WKOD hul bes om plek vir nuwe leerders te kry. Sy versoek ouers wie sukkel om hul kind plek by 'n skool te kry om so spoedig moontlik die plaaslike distrikskantoor te nader. "Spesiale instapsentrums is ook opgerig om ouers by distrikskantore te help en elke kantoor het amptenare wat ouers sal kan help wie sukkel om plek vir hul kind te kry." Die minister het ook leerders en opvoeders beste vir die skooljaar toegewens.