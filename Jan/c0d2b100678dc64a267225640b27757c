PIETER-STEPH du Toit, die wêreld se beste rugbyspeler in 2019, is nou een van net drie Springbokspelers om vir 'n derde keer as Suid-Afrika se beste rugbyspeler aangewys te word. Die seun van oud-Springbok Piet 'Spiere' du Toit is gister by die Suid-Afrikaanse Rugbyunie se kantore in Plattekloof, Kaapstad as die Speler van die Jaar vir 2019 aangewys. Die Stormers se vuurvreter flank het Cheslin Kolbe, Damian de Allende, Makazole Mapimpi en Duan Vermeulen vir dié kroon geklop. Dit is ook 'n tweede agtereenvolgende jaar dat Du Toit as die land se beste aangewys is. Hy het sy eerste Speler van die Jaar kroon in 2016 gewen en Du Toit is nou saam met Bryan Habana en Naas Botha die enigste ander Springbokke om drie keer as Speler van die Jaar gekroon te word. En daar was nog vreugde vir Kaapse gebaseerde Springbokke en Stormers, met die skrumskakel Herschel Jantjies wat as Jongspeler van die Jaar aangewys is. Handré Pollard is as Superrugby Speler van die Jaar aangewys terwyl die Blitsbok-kaptein, Siviwe Soyizwapi, met die titel as Sewesrugbyspeler van die Jaar weggestap het. Die Springbokke is met reg as die Span van die Jaar aangewys nadat hulle die World Cup in Japan gewen het en hul voormalige afrigter, Rassie Erasmus, is die Afrigter van die Jaar. Die talentvolle jong skrumskakel, Jaden Hendrickse is as die Junior Springbok van die Jaar aangewys. Hendrickse was laas jaar genomineer as Wêreldrugby se o.20-speler van die jaar. Die Cheetahs haker Joseph Dweba is as Curriebekerspeler van die Jaar aangewys. In 'n eerste vir vroue-skeidsregters is Aimee Barrett-Theron as Skeidsregter van die Jaar aangewys. Ander pryswenners is: Cody Basson (Curriebeker Eerste Liga Speler van die Jaar), Dylan Alexander (Cravenweek Speler van die Jaar), Leon du Plessis (Klubrugbyspeler van die Jaar), Aseza Hele (Springbok vroue uitblinker van die Jaar)