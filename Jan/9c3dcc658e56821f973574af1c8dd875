’N GR. 11-LEERDER van die Northerns veg in ’n hospitaal om sy lewe nadat hy in die mond geskiet is. Die skietvoorval het die naweek in Uitbrei­ding 34 gebeur. Leevine Magielies (20) se suster, Selmone Magielies, vertel sy was so 20 m van haar broer af toe hy geskiet is. “Ek was by die winkel toe ek die skote hoor. “Blykbaar het die skieter tot voor hom geloop en hom in die mond geskiet.” Leevine het toe na sy huis gehardloop. 50-50-kans Nog twee skote is op hom afgevuur. Dit het hom gemis. By die huis het hy ineengestort. ’n Ambulans is ontbied. Leevine is na die Living­stone Hospitaal in die Baai geneem. Hy word steeds hier behandel. Leevine se ontstoke ma, Kathleen Magielies, vertel: “Die bullet is in sy kaak, maar dit beweeg die hele tyd. So, die dokters het gesê hy het ’n 50-50-kans om te oorleef.” Gistermiddag sou weer X-strale van sy kaak geneem word om vas te stel presies waar die bullet sit. Daarna sal Leevine na alle waarskynlikheid teater toe geneem word dat die bullet verwyder kan word. Kathleen sê: “Ek glo en ek bid hy gaan dit maak. Hy gaan leef. “Hy moet net. Hy gaan daar uitkom.” Sy is steeds geskok oor die voorval. “Leevine loop nie rond nie. Hy bly hier in die straat. “Hy kom nooit waar die bendes is nie. Ons weet hoe gevaarlik dit hier buite is. Ons weet waar ons kinders kan loop. “So, Leevine was nie op die verkeerde plek nie. Die gevaar het tot by hom gekom.” Kathleen sê sy wil haar kinders nou maar wegstuur na familie buite die Baai. Sy dink hulle sal daar veiliger wees. “Leevine is ’n rustige kind. Hy was nog nooit met mansmense bevriend nie. Altyd met meisies. Almal is lief vir Lee­vine.” Leevine se vermeende skieter is Maandagoggend gearresteer. Hy sal binnekort in die hof verskyn. Son verneem hy is ’n lid van die Good Fella-bende, maar die polisie kon dit nie bevestig nie.