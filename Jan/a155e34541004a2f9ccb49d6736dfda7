DIE totale gekombineerde vlak van Nelson Mandelabaai se hoofopgaardamme het vir die eerste keer sedert die groot reëns in September 2018 tot onder 30% gedaal. Daardie reënval was meer as 200 mm. Dit het die Metro se grootste damme in dele van die opvanggebiede in die Langkloof ’n hupstoot van 55% gegee. In die week voor die reënval was die gekombineerde vlak net 18%. Volgens die Port Elizabeth-tak van die Suid-Afrikaanse Weerdiens was 2019 een van die streek se droogste jare op rekord. Die lae vlakke van Nelson Mandelabaai se hoofopgaardamme is ’n aanduiding daarvan. Dié het nou gedaal tot ’n gemiddeld van 29,56% van die totale gekombineerde kapasiteit. Luidens statistiek wat die munisipaliteit Vrydag uitgereik het, is die grootste van die damme wat water aan die Baai verskaf, die Kouga Dam, 22,98% vol. Die Churchill Dam is 89,2% vol en Impofu net 16,81%. Die Groendal Dam, wat water aan die Uitenhage-omgewing lewer, is 30,84% vol.