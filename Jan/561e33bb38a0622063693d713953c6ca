HET iemand Krismis gehou met die R60 miljoen wat bestem was vir die bou van nog ’n hoërskool in Moorreesburg? Dis die vraag wat die dorp se aksiegroep vra nadat die Swartland Munisipaliteit laas week laat weet het daar is nie geld vir ’n skool nie. Bronwen Adonis, ’n leier van die aksiegroep, sê hulle vra al langer as 20 jaar vir ’n hoërskool, maar daar word aanmekaar gesê daar is nie fondse nie. “Laas jaar is op die munisipaliteit se beplanningsvergadering voorsiening vir ander dorpies gemaak, maar niks vir ons gemeenskap nie.” Volgens Adonis is daar in 2003-2004 laas Hop-huise gebou. Die dorpie het toe 814 huise gekry. “Ná dit is daar niks weer hier gebou nie. “Toe ons verlede jaar in November in ’n plaaslike koerant lees dat R68 miljoen vir ’n hoërskool begroot is, was ons bly, al is ons nie ingelig hieroor nie.” Daar is een skool op die dorp. Adonis sê die skool is duur en ouers word geforseer om hulle kinders by skole in nabye dorpies in te skryf. Volgens hom is daar meer as sewe busse wat daagliks leerders na ander skole vervoer. Adonis sê toe die munisipaliteit hulle verlede week weer inlig dat daar nie geld vir die projek is nie, was dit die laaste strooi. Die groep het Sondag met protesaksies begin. Intussen het die aksies in vandalisme en plundery ontaard. Altesaam 12 mense is ook in hegtenis weens die onluste in die dorp. “Ons stem nie saam met dit nie, want wat het inbrake en plundery te doen met ons wat ’n skool soek?” Adonis sê hulle word ook vir die inhegtenisnames geblameer. Stop “Ons mandaat het niks met kriminele aktiwiteite te doen nie. Ons vergader vanaand weer om die aangeleentheid te bespreek. “Die atmosfeer is tans nie lekker in ons dorp nie en dit is nie wat ons gevra het nie. Ons wil hê die onluste moet stop.” Hy sê hulle is gefrustreerd, veral omdat hulle nie antwoorde kry nie. “Die munisipaliteit bly sê dit is nie sy funksie om huise en skole te bou nie. “Maar sy funksie is om die nasionale regering in te lig oor wat ons gemeenskappe benodig.”