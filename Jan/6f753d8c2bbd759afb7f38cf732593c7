AS DIE Proteas die reeks teen Engeland wil wen, sal hulle kolwers tyd voor die paaltjies moet deurbring, ’n hoe prys op hulle paaltjies moet plaas en honderdtalle moet aanteken. Dis veral sy drie mees ervare kolwers, Dean Elgar, Faf du Plessis en Quinton de Kock, wat nou op die voorgrond moet tree en groot tellings moet aanteken. SA se kolfspan lyk deesdae nie meer so gedug soos ’n jaar of twee gelede toe Hashim Amla, Jacques Kallis en AB de Villiers lede van ’n gerespekteerde en gevreesde kolfspan was nie. Elgar het al te veel openingsvennote gehad, maar niemand wat hom regtig kan bystaan en gereeld groot vennootskappe aanteken in die top-orde nie. Suid-Afrika het sedert die dae van Gary Kirsten en Herschelle Gibbs, en later Gibbs en Graeme Smith, nie werklik ’n gedugte openingspaar gehad nie. Elgar en Aiden Markram het gelyk asof hulle die talent en vermoëns het, maar Markram sukkel deesdae met beserings. En vir ’n speler met so baie talent gooi hy gans te veel sy paaltjie weg ná ’n goeie begin. Die Cobras se Pieter Malan is as 30-jarige reeds ervare op franchisevlak en lyk asof hy lang tye voor die paaltjies kan deurbring. Dieselfde geld Rassie van der Dussen en Keegan Petersen. Zubayr Hamza is baie talentvol en lyk na die real deal, maar hy moet nou daai potensiaal in groot tellings omskep. Hy sal waarskynlik onder druk wees om sy plek te behou as hy nie in Port Elizabeth lopies maak nie, veral omdat Petersen, Temba Bavuma en die Warriors se paaltjiewagter/kolwer Rudi Second almal aan die deur klop. Du Plessis het self meer as ’n jaar gelede ’n toetshonderdtal aangeteken en sal ook die druk begin voel. De Kock is baie talentvol en die feit dat hy van nature ’n aanvallende kolwer is, maak van hom ’n baie waardevolle lid van die span. Hy het egter op Nuweland twee baie swak houe gespeel wat hom albei kere sy paaltjie gekos het. Die talent is beslis daar, maar manne soos Malan, Hamza en Van der Dussen moet wys dat hulle op hierdie vlak hoort. En die enigste manier om dít te doen, is om honderdtalle aan te teken. Die Baai is ’n goeie plek om dit te begin doen ...