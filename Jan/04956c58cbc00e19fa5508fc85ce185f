AUSTRALIË se mier­ystervark (echidna) is ’n rare diertjie wat verwant is aan die eendbekdier. Hulle lê eiers, al is hulle soogdiere. Die navorsingsgroep Echidna CSI het met die bosbrande Doer Onder ’n diertjie met afgeskroeide penne opgemerk. Dié penne is nes hare en groei weer uit. Maar hoe het dit gebeur? Die fisioloog dr. Peggy Rismiller van die Pelican Lagoon-navorsingsentrum sê mierystervarke begrawe hulself ondergronds en gaan in ’n soort winterslaap totdat die brandgevaar oor is. Die outjie in die foto was nie diep genoeg nie, daarom is sy penne gelyk afgebrand. – ScienceAlert