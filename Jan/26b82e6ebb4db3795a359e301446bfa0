MENSE lag alte lekker vir ’n video van ’n nege maande oue meisietjie wat die eerste keer roomys proe. Blakely Jernigan se ma, Brittani, het die video op TikTok gelaai, maar dit het intussen na sites soos Facebook, Twitter en Instagram versprei. Die baba maak haar mondjie wyd oop en vat ’n hap. Dan rek haar ogies. Dit lyk asof sy dink: “Kan enige iets regtig so lekker wees?” Blakely klou met albei handjies aan die scoop, asof sy bang is iemand gaan dit afvat. Dan vat die patroontjie vinnig nog ’n paar happies – terwyl haar ouers skater. – NDTV