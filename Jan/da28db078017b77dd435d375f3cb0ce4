DIE skielike en onverwagte afsterwe van die oud-Springbok-vleuel Chester Williams is een van talle wat die sportwêreld in 2019 geruk het. Die ander is: JANUARIE Prof. Johan Claassen (89), voormalige Springbok-slot en kaptein van Wes-Transvaal. Hy het in 28 toetse gespeel en was in 9 van hulle kaptein. Hy het later ’n nasionale keurder en Springbok-afrigter (in 21 toetse van 1968 tot 1971) geword. Wilf Rosenberg (84), Springbok-senter van Wits en Transvaal wat van 1955 tot 1958 in vyf toetse gespeel het. Hy het daarna as beroepspeler vir Hull en Leeds uitgeblink. John Thornett (83), Wallaby-voorspeler (flank, slot en stut) in 37 toetse van 1963 tot 1967. Hy was kaptein van die toerspan wat in 1963 die toetsreeks teen die Springbokke in Suid-Afrika gespeel het en in 1965 die toetsreeks teen die Bokke in Australië gewen het. Phil (Chippa) Masinga (41), doelskieter van Bafana-Bafana in 58 toetse. Hy het die beslissende doel behaal wat sy span vir die Wêreldbeker-toernooi in 1998 in Frankryk laat kwalifiseer het. Jeffrey Goldblatt (64), veelsydige rugbyspeler (flank, agsteman, vleuel) wat tussen 1977 en 1980 in ag wedstryde vir Oos-Vrystaat gespeel het. Lourens Oberholzer (53), voormalige senter van Transvaal, sterf in Dubai. Vincent Paul (88), Oos-Transvaalse losskakel in 1964. Chris Erasmus (88), senter van die Vrystaat in 1954-’55 en wat ook vir Sentrale Universiteite teen die Britse Leeus van 1955 in Durban gespeel het. Hugh McIlvanney (84), voormalige rubriekskrywer van die Londense Sunday Times wat beskryf word as “een van die heel grotes in sportjoernalistiek.” Christo Lemmer (65), voormalige sportskrywer van Die Transvaler, Die Vaderland, Beeld en Citizen. FEBRUARIE Phil Zaayman (78), voorma­lige Rapport-sportredakteur, wat as rugbyskrywer verskeie internasionale toere meegemaak het en ook verslag gedoen het van boksgevegte om ’n wêreldtitel. Riaan “Kat” van der Berg (54), veelsydige agterspeler wat van 1986 tot 1991 in 55 wedstryde vir Griekwas gespeel het. Matti Nykänen (55), Finse sneeuski-springer wat vier goue medaljes op die Olimpiese Winterspele verower het en nege medaljes op die Wêreldspele. Beyers Cronjé (72), vleuel van Collegians in Bloemfontein wat in 1966 die Vrystaat verteenwoordig het. Hy was ’n jonger broer van die Springbok-vleuel van 1965 Kerneels Cronjé. Basil de Coning (72), wat in 72 wedstryde vir die OP as haker uitgedraf het. Des Cahi (82), wat die Vrystaat op die gholfbaan verteenwoordig het. Gordon Banks (81), voormalige doelwagter van Engeland in 73 wedstryde van 1963 tot 1972. Hammie Frost (88), voormalige skrumskakel van die Maties en Boland. Ben Kellermann (79), oud-voorsitter van die Rovers-rugbyklub in Welkom en president van die Griffons-rugbyunie. Ian Eliason (73), All Black-slot van Taranaki op toere in 1972 en 1973. Hy het egter in geen toetse gespeel nie. Johan Lamprecht (87), bestuurder van die Springbok-atletiekspan in 1966 in Europa en bestuurslid van die SAAAU. Hy was ook die afrigter van sy jonger broer, Div Lamprecht, Suid-Afrika se eerste droommyl-atleet. MAART Dr. Ron Elvidge (94), All Black-senter wat in 1949 in die toetsreeks teen die Springbokke in Suid-Afrika gespeel het. Hy was die oudste lewende All Black. Hy het van 1946 tot 1950 die All Blacks verteenwoordig en die span ook nege keer aangevoer. Sarel de Jager (78), die Bloemfonteinse Onderwyserskollege se skrumskakel wat in 1969 vyf wedstryde vir die Vrystaat gespeel het – onder meer teen die Wallaby-toerspan. Keith Davis (88), skrumskakel van die All Blacks van 1952 tot 1958. hy het ook vir die Nieu-Seelandse Maori-span uitgedraf. Jan Webster (72), skrumskakel van Engeland (1972-’78) in 11 toetse. George Cawkwell (99), Skotland se oudste internasionale rugbyspeler. Hy was slot in 1947. Kelly Catlin (23), Amerikaanse driemalige wêreldfietsrykam­pioen wat in 2018 ’n silwermedalje op die Olimpiese Spele in Rio verower het. (Selfdood.) Pierre Lacroix (84), skrumskakel van die Franse span wat in 1958 in Suid-Afrika en in 1961 in Nieu-Seeland getoer het. Billy Mainwaring (78), slot van Wallis in 1967-’68. Peter Dunn (82), Wallaby-stut van 1958-’59. APRIL Ray Harper (91), wat Southland van 1974 tot 1987 in die Nieu-Seelandse Rugbyunie verteenwoordig het. Hy was ook bestuurder van die All Black-toerspanne van 1980. Sy skoonseun is die bekende Nieu-Seelandse rugbyskrywer Bob Howitt. Bruce Yardley (71), Australiese wegbreekbouler in 33 toetse, waarin hy 126 paaltjies neem. Koos “Cassie” Carstens, Bolandse vleuel in die jare sewentig. Andries “Tot” Pienaar, vleuel van Noordoostelike Distrikte wat teen vier internasionale toerspanne gespeel het – die Leeus (1968), Wallabies (1969), All Blacks (1970) en die Franse (1971). Lloyd McDermott (79), Wallaby-vleuel wat in 1963 geweier het om teen die Springbokke te speel weens Suid-Afrika se omstrede apartheidsbeleid. Yvette Williams (89), die eerste vrou wat vir Nieu-Seeland ’n goue medalje op die Spele verwerf het – in die verspring in 1952 in Helsinki. Sy was ook die houer van die wêreldrekord en was Nieu-Seeland se atleet van die eeu. Trevor Davis (67), uitvoerende bestuurslid van Rolbal SA, en sy vrou, Elma (52), wat Suid-Afrika op die Statebondspele in 2018 as rolbalspeler in Australië verteenwoordig het. (Albei dood in gesinsmoord.) John MacDonald (47), wat Transvaal op die rugbyveld verteenwoordig het net soos sy ouer broer, die Springbok-flank, Ian MacDonald. Con de Lange (38), die voormalige Vrystaat en Boland-draaibouler wat later vir Skotland krieket gespeel het. Hy is dood aan breinkanker. Tommy Malone (81), Springbok-veldloopatleet wat in 1966 die Comrades gewen het. ’n Jaar later was hy die naaswenner in ’n dramatiese­ einde toe ’n kramp ’n paar meter voor die eindstreep hom laat struikel en toegelaat het dat Manie Kuhn hom verbysteek om te wen. Hentie Serfontein (79), president van die Noord-Transvaalse Rugbyunie van 1991 tot 1997 en verteenwoordiger van die eertydse Sarvu op die Internasionale Rugbyraad. MEI Michel Crauste (84), flank en kaptein van die Franse rugbyspan wat die Springbokke in 1964 in Springs met 8-6 geklop het. Hy was ook lid van die Franse span wat in 1961 in Parys met 0-0 gelykop teen die Bokke gespeel het. Micky Steele-Bodger (93), flank van Engeland in 1946-’47 en later president van die Barbarians Rugbyklub, die Engelse Rugbyunie en voorsitter van die Internasionale Rugbyunie. Seymour Nurse (85), wat van 1960-’69 in 29 toetse as kolwer vir die Wes-Indiese Eilande gespeel het. Terry Sullivan (83), van die destydse Rhodesië wat in 1960 die eerste atleet in Afrika geword het wat die droommyl in minder as 4 minute afgelê het (03:59,8). Hy het in 1960 en 1965 die SA titel in die 800 m gewen en was in 1958, 1960 en 1963 die wenner in die mylwedloop. Niki Lauda (70), driemalige Oostenrykse Formule 1-wêreldkampioen en een van die beste renjaers nóg. Neville Lederle (80), boorling van Bloemfontein en Suid-Afrika se voorste renjaer in die jare sestig. Dr. Johan Hamilton (83), senter/vleuel van die Boland van 1959 tot 1962. In 1968 was hy die skeidsregter in die wedstryd tussen die Britse Leeus en Boland. JUNIE Michael Shafto (85), voor­malige sportjoernalis van The Star. Sy naam verskyn ook op SA Brouerye se ererol van sportskrywers. Peter Toogood (89), Australiese gholfspeler wat in 1954 die voorste amateur in die Britse Ope was. Dr. Jackie du Toit (92), voormalige Vrystaatse tennis- en hokkiespeler. Hy was ook die afrigter van die SA vrouetennisspan wat in 1972 die Federasiebeker verower het. André Scheepers (63), haker van Oos-Transvaal in 15 wedstryde (1982-’85). Rufus Dercksen (83), stut van SWD (1963-’65) wat ook een wedstryd vir die WP gespeel het. Hy was in 1965 ’n Junior Springbok teen die Argentynse toerspan. At van Niekerk (81), slot van die Kovsies wat in 1959 in een stryd vir die Vrystaat gespeel het. Hannes van Wijk (92) was die oudste rugbyspeler van Griekwas. Het van 1951 tot 1963 in 84 stryde loskopstut gespeel. David Samaai (91), bruin tennisspeler van die Paarl wat bo diskriminerende segregasie uitgestyg het en vier keer aan Wimbledon deelgeneem het, asook aan die Franse, Duitse en Switserse Ope. Gary Rodwell, heelagter van Griekwas in 18 wedstryde (1980-’82). Apie Pretorius (89), vaskopstut van die Vrystaat (1959-’65). Hy was die Vrystaat se tweede oudste lewende provinsiale speler ná Francois van der Merwe (98). PV Jordaan, slot van Oos-Vrystaat in ses wedstryde in 1985. JULIE Jackie Mekler (87), die oudste Comrades-kampioen. Hy was ’n vyfmalige wenner (1958, 1960, 1963, 1964 en 1968) en het tien goue medaljes in 12 Comrades-wedlope verower. Wium “Mossie” Mostert (90), bekende Stellenbosse atletiekafrigter wat John van Reenen gehelp het om in 1975 die wêreld-diskusrekord te oortref. Tommy Shardelow (87), dalk die beste naelry-fietsjaer wat Suid-Afrika opgelewer het. Hy het in 1952 op die Olimpiese Spele twee silwermedaljes verower en in 1954 ’n bronsmedalje op die Statebondspele. John du Toit (94), voormalige losvoorspeler van Noord-Transvaal en Transvaal en later ook ’n bekende rugbyskrywer. Hy was sportredakteur van die destydse Die Transvaler en in die 1980’s en ’90’s rugbyskrywer by Beeld. James Small (50), Springbok-vleuel in 47 toetse. Hy was lid van die Springbok-span wat in 1995 die Wêreldbeker-toernooi gewen het. Marc Batchelor (49), doelskieter van onder meer Orlando Pirates, Kaizer Chiefs en Mamelodi Sundowns. (Dood in sluipmoordaanval.) Peter McNamara (64), Australiese tennisspeler wat drie Grand Slam-titels in die dubbelspel gewen en later ’n prominente afrigter geword het. Michael Katzenellenbogen (50), rugbyskeidsregter van Pietermaritzburg wat in 2002-’03 in twee toetse die fluitjie geblaas het. AUGUSTUS Sir Brian Lochore (78), agsteman van die All Blacks en kaptein van die 1970-toerspan in Suid-Afrika. Hy was kaptein in 18 van sy 25 toetse (1964-71). Hy was later ’n keurder en afrigter van die All Blacks wat in 1987 die eerste Wêreldbeker-toernooi gewen het. Des Fairbairn (93), oudste krieketspeler van die Vrystaat. Gawie Slabbert, senter van Noord-Natal in 25 wedstryde (1981-’83). Casper Badenhorst, stut van Stellaland in 28 stryde van 1973-’80. Bennie Dercksen (73), Oos-Transvaalse rugbyspeler wat die provinsie 1969-’74 as senter en losskakel verteenwoordig het. Piet Bruwer (82), slot van Boland 1960-’66. Francis Mukula, langafstand­atleet van Zambië wat in 1994 die wêreld-meesterstitel in die maraton en 10 000 m in Durban gewen het. Hy het later in Suid-Afrika gewoon. Bruce Deans (58), skrumskakel van Canterbury en die All Blacks in die laat 1980’s. Sy ouer broer, Robbie, was ook ’n All Black-skrumskakel. Sally Harris (Black) (91), SA vroue-atleet wat in 1950 saam met Daphne Hasenjäger (Robb), Florence Strydom (Wills) en Edna Leo-Smith (Maskell) ’n wêreld­rekord van 47,3 sek. in die 4 x 110 m treë-aflos in Kimberley opgestel het. Hulle het later dié rekord in Pretoria verbeter na 46,9 sek. Bertie Nel (61), stut van Boland in 23 stryde in die 1980’s. Franco Columbu (78), bodybuilder van Italië en ’n voormalige Mr Olympia en Mr Universe. Hy was ook sy land se powerlifting- en bokskampioen. Daarbenewens was hy ’n bekende akteur saam my sy boesemvriend en gimnasium-oefenmaat Arnold Schwarzenegger. SEPTEMBER Chester Williams (49), Springbok-vleuel van die WP en Transvaal wat lid was van die Wêreldbeker-wenspan in 1995 en Transvaal se Curriebeker-wenspan in 1999. Hy het van 1993 tot 2000 in 27 toetse gespeel en 14 drieë gedruk. Brian Basson (76), voormalige provinsiale krieketskeidsregter en direkteur van skeidsregters. Martin Ndivheni (54), SA maratonkampioen in 1995. Brian Wiid (72), ervare perde-afrigter van Gauteng. Brian Barnes (74), Britse gholfspeler wat in die 1970’s ’n kleurvolle figuur was met ’n pyp in die mond en ’n bottel vodka in sy sak. Onder sy oorwinnings tel die Pennsylvania-toernooi in 1975, waar hy die legendariese Jack Nicklaus twee keer op een dag geklop het. Abdul Qadir (63) van Paki­stan wat in die 1980’s die beste bybreekbouler in die wêreld was. Geoff Roberts (65), oud-langasematleet en -voorsitter van die Achilles-atletiekklub in die Baai. Christo Meiring (67) van Despatch. Hy was Suid-Afrika se voorste veerpyltjiespeler en die oudste plaaslike en internasionale deel­nemer. Leighandre “Baby Lee” Jegels, Suid-Afrikaanse vrouebokskampioen van Oos-Londen. OKTOBER Henri Botha (92), oud-OP-bokser en bekende SA meesters­atleet. Leonard Reitstein (91), oud-president van die SA Skaakfederasie. Hy was jare lank as Suid-Afrika se “Mr Chess” bekend. Treloar Childs (56), legendariese OP-vroueatleet. Patrick Day (27), Amerikaanse superweltergewigbokser. Gloria Emslie (Smith) (81), voormalige spiesgooier van die OP. Henk Franken (32), wat in 2011 vir Namibië in die Wêreldbeker-rugbytoernooi gespeel het. Enriqueta Basilio (71), Mexi­kaanse atleet wat in 1968 die eerste vrou geword het wat die Olimpiese vlam aansteek. NOVEMBER Willem van der Linde (63), voormalige OP-skoleatleet van die Hoërskool Cillié. Dwight Ritchie (27), beroepsbokser van Australië. (Sterf tydens ’n oefensessie.) Jake Swart (75), oud-flank en kaptein van die Vrystaat-rugbyspan. Hy het die Vrystaters onder meer in 1974 teen die Britse en Ierse Leeus aangevoer. Terrance Millard (90), legendariese oud-perdeafrigter wat die Durban July ses keer gewen het met Tecla Bluff (1983), Devor Air (1984), Occult (1986), Royal Cha­lice (1988), Royal Prerogative (1989) en Ilustrador (1990). Alfred “Rabbit” Dyer (82), wat tussen 1972 en 1990 Gary Player se baljoggie was. Frankie Blues, legendariese oud-PE-sokkerspeler. Rolf Zehmke (73), oud-skrumskakel van Despatch en OP B. Mike Dearden (72), voorma­lige Springbok-basketbalspeler van die OP. Pim Verbeek (63), gerespekteerde Nederlandse sokkerafrigter wat onder meer Suid-Korea, Australië en Oman afgerig het. Harrison Dillard (96), Amerikaanse atleet wat in die 1940’s die wêreld se beste hekkies­loper was. DESEMBER Ockie Oosthuizen (64), stut van die destydse Transvaal wat in nege toetse vir Suid-Afrika in die voorry gesak het. Bob Willis (70), oud-snelbouler en kaptein van Engeland wat die span van 1982 tot 1984 aangevoer het. Hy het in 1981 in die derde toets teen Australië om die As ’n beste ontleding van 8/43 gehad. Peter Snell (80), legendariese Nieu-Seelandse middelafstand­atleet. Hy het in die 1960’s beroemdheid verwerf toe hy drie Olimpiese goue medaljes verower het. Hy is ook as Nieu-Seeland se atleet van die 20ste eeu aangewys. Ron Saunders (87), Aston Villa-afrigter van wat die span in 1981 al die pad na die Engelse Premier­liga-titel gebrei het. Brian “Jazz” Muller (77), oud-voorryman van die All Blacks. Basil Butcher (86), voorma­lige krieketspeler van die Wes-Indiese Eilande. George Muldner (71), oud-Noord-Transvaal- en SA veldloopatleet. Peter Myles, voormalige atletiekadministrateur van die OP. Des Seaman (87), oud-atleet van die OP, WP, Grens en Natal. Johan “Bulletjies” Meyer, oud-kroegman van die NOK-rugbyunie. 