DIS net ’n druppel in ’n kurkdroë emmer, maar dis beter as niks. Só word die reën beskryf wat Vrydagnag oor dele van die Oos-Kaap geval het. Hoewel daar in Port Elizabeth amptelik net 2 mm reën gemeet is, het daar in Patensie, wat in die opvangsgebied van die Kougadam lê, 25 mm geval. In Kareedouw en Jouber­tina, wat ook in die opvangs­gebiede van die Baaise damme lê, het egter onderskeidelik net 6 mm en 2 mm reën geval. Garth Sampson van die Baaise weerkantoor sê verder Port Alfred het 6 mm gehad, Makhanda (Grahamstad) 16,4 mm en Cradock darem 21 mm. Nog reën word in die volgende paar dae in dele van die Oos-Kaap verwag.