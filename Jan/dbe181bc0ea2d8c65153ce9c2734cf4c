PROGRESS blyk om weer die span te wees wat hierdie seisoen die pas gaan aangee. Dit nadat die span Vrydagaand op die Sentrale Veld in Uitenhage ’n uitstekende begin tot die Oos-Kaapse Super14-kompetisie gemaak het deur Harlequins met 28-19 te klop. Met die wedstryd wat laat die aand se kant gespeel is, het die toestande die spanne getoets. Die Progress-breier, Eric Toring, sê albei spanne het foute gemaak, maar steeds goeie rugby opgedis. “Dit was ’n baie taai wedstryd. Albei spanne het passievolle rugby gespeel en dit was lekker om te sien. “Die kondisies het ons getoets, maar as ’n span wil kampioen wees, moet jy leer aanpas en ons het dit goed gedoen,” het Toring gesê. Die breier meen Harlequins se swaar pak het sy span ’n bietjie uitgevang in die eerste helfte. “Ons het dit glad nie verwag nie en daarom het ons ’n bietjie gesukkel in die skrums, maar in die tweede helfte het ons baie verbeter en meer beheer geneem van die stryd.” Toring sê hulle consistency met die bal was die deurslaggewende faktor. “Die manier hoe ons die bal behou het, was vir my baie goed. Ons het dit nie onnodig weggegee nie. As ’n span die bal goed kan bestuur, sal dit altyd help.” Die breier het ook sy heelagter, Jeandré Christian, geprys vir sy vertoning as speler van die wedstryd. “Hy het besonder goed gedoen in die wedstryd en ons verwag meer van hom die seisoen.” Nog ’n span wat ’n goeie begin gemaak het, is Kruisfontein, wat Gardens op dié se tuisveld net-net met 14-12 geklop het. Shaun Windvogel, verteenwoordiger van Kruisfontein, sê hulle is bly om so ’n goeie begin tot die seisoen te maak. “Dinge lyk belowend en ons sien uit na die res daarvan. Ons moet nou voortbou,” het Windvogel gesê. Volgens Windvogel het die hele span hard gewerk in ’n nat Derrick Ferreira Stadion. Tog was daar ’n paar uitblinkers. “Die veld was swaar, maar spelers soos Gregan Glover (flank) en Xhanti Bonani (slot) het baie hard gewerk en moet prys kry vir hulle vertonings.” Oos-Kaapse Super14-uitslae: Progress 28, Harlequins 19; Gardens 12, Kruisfontein 14; OL-Polisie 11, African Bombers 17; Breakers 21, Black Eagles 16; Ncerha Leopards 19, Young Leopards 18; Old Selbornians 17, Swallows 18.