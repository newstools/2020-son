KORT voordat hy in die see vermis geraak het, het ’n jong pa van Uitenhage aan sy ouma gesê hy wil die nuwe jaar in die huis van die Here begin. Maar laas Sondag 12:00 het Treswin Jantjies (24) se lyk by Wells Estate in die Baai uit die see uitgespoel. Die next dag het sy tjommie Chevandré Koert se lyk ook hier uitgespoel. Jantjies is die pa van ’n dogtertjie. Koert sou vanjaar sy derde studiejaar aan die Nelson Mandela-Universiteit begin het. Hy was ’n onderwysstudent en sou vanjaar sy internship by sy voormalige hoërskool, John Walton in Uitenhage, doen. Koert was ook destyds hoofseun by dié skool. Volgens sy antie Clara Adams (39) het die twee jong mans ’n vriendin se matriekuitslae by die beach gaan celebrate. Volgens Adams het Koert in die see ingehardloop toe hy sien Jantjies het in die moeilikheid­ beland in die water. Adams sê soos sy verstaan, was hulle nie diep in die see nie. Volgens haar het vriende van hulle die lifeguard gaan roep toe Koert en Jantjies onder die water verdwyn het. Adams sê ’n seestroom het die twee mans glo meegesleur. Volgens haar is ’n soektog toe na die twee mans gelas. Toe familielede, kerkgenootskappe en lede van die gemeenskap Sondag ’n gebed wou gaan doen op die plek waar die twee jong mans in die see vermis geraak het, het hulle verneem dat Jantjies se lyk omstreeks 12:00 uitgespoel het. Adams sê toe hulle daar aankom, was sy oorskot reeds verwyder. Volgens haar het hulle by die see gebid en toe kuslangs verder na Koert gesoek. Sy sê hulle kon hom nie vind nie en het teen 18:00 teruggekeer na hulle onderskeie huise. Adams vertel Maandag-oggend vroeg het ’n drawwer op Koert se lyk afgekom waar dit by Wells Estate­ uitgespoel het. Volgens Adams het haar broer, Patrick, vroeër sy kontaknommer vir een van die lifeguards­ daar gegee om hom te laat weet as daar enige nuus is. Die lifeguard het Patrick toe gebel. Sy sê toe Patrick by die beach aankom, het hy bevestig dis Koert se lyk wat uitgespoel het. Volgens Adams het God die drawwer­ op daardie tyd na daardie spesifieke spot gestuur juis vir dié doel. Adams sê: “Hy (die drawwer) het ons kind aan ons teruggegee.” Jantjies se ouma Johanna (71) sê sy het Jantjies nog laas gesien die Sondag voordat hy in die see vermis geraak het. Volgens haar het hy mooi gelyk en hy was gelukkig. Johanna sê sy het haar kleinseun nog gesê hy moenie­ so skaars wees nie en hy moet vir haar kom kuier. Volgens die ouma het haar kleinseun aan haar gesê dis ’n nuwe jaar en hy wil die jaar in die huis van die Here begin. Volgens Johanna weet sy haar kleinseun is nou op ’n beter plek.