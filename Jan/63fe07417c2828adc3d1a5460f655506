MAANDE nadat wetstoepassers na bewering haar klong geforseer het om sy eie drol te eet, wonder ’n ma steeds of hulle justice in 2020 gaan sien. Die datum 17 Oktober 2019 is een wat die 11-jarige Kelvin (skuilnaam) van die Witteklip-woonbuurt in Vredenburg nie gou sal vergeet nie. Dit is ’n dag wat ’n bitter smaak in sy mond gelaat het. Letterlik en figuurlik. Op die betrokke dag het Kelvin nie ver van sy ouerhuis gespeel nie, toe hy ’n nommer 2-nood ontwikkel. Volgens sy ma, Diana (’n skuilnaam), was Kelvin en sy maats besig om op ’n oop stuk veld te speel toe die nood met mening begin druk. Diana vertel: “Kelvin het besef hy sou dit nie maak tot by die huis nie en het toe sommer sy ding op die veldjie gedoen. “Dis toe dat ’n bakkie met Saldanhabaai se law enforcement officers verbygery kom en by hom stop.” Diana sê wat toe gebeur het, was ’n nagmerrie wat nou nog by haar kind spook. Die ma vertel: “Een van die law en­forcement-ouens sê toe Kelvin moet sy aa eet. “Kelvin is geforseer om een van sy drolle te eet, terwyl die law enforcement cops gelag en ’n video clip daarvan gemaak het. “My kind was so geskok dat hy my eers ’n week later daarvan vertel het, en ek het dadelik ’n saak gaan maak. “Die hele voorval het hom so ontstel dat hy deesdae eers seker maak wie in ’n law enforcement-bakkie verby hom ry, voordat hy verder aanstap.” Diana sê sy kan net hoop en vertrou hulle sal in 2020 geregtigheid sien. Sy sê: “Die saak is aanhangig gemaak, maar die culprits het nog nie in die hof verskyn nie en dis al drie maande ná die voorval. “Ek het ook verneem dat inligting soos die betrokke officers se werktye daardie betrokke dag en GPS tracking oor waar hulle orals was, intussen verdwyn het. “Maar ten spyte hiervan bly ek positief en ek hoop diegene wat daai erge ding aan my kind gedoen het, sal vir hulle dade boet.” Die betrokke wetstoepassings­beamptes se name is aan Son op Sondag bekend. Een van hulle, wat deur Kelvin as die main culprit genoem word, is glo ’n kranige rugbyspeler in die Saldanhabaai Rugbyklub se eerste span. Die gesin se prokureur, Enrino Kaptein, sê hy hoop die saak sal in die nuwe jaar spoedig na ’n kant toe beweeg. Kaptein sê: “Ek verkies dat die polisie hulle tyd vat en ’n deeglike ondersoek doen sodat daar nie later enige delays is nie. “Die polisie het ook aangedui hulle wil hê die klaer moet ’n uitkenningsparade doen, en hopelik gaan dinge vroeg in die jaar in die hof beland.” Ethne Lawrence, woordvoerder van die Saldanhabaai Munisipaliteit, sê hulle departement van openbare veiligheid het reeds ’n ondersoek na die beweerde voorval gelas. Lawrence verduidelik: “Net twee beamptes wat die naaste aan die beweerde toneel patrollies gedoen het, kon vermoedelik aan die saak verbind word. “Met dié feite tot ons beskikking, is die besluit geneem om die twee beamptes tydelik te skors. “Verdere interne prosesse is tans aan die gang om die onskuld of skuld te kan bewys. “Om hierdie redes kan geen name bekend gemaak word nie.”