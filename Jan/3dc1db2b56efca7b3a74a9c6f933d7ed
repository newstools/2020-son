AL HET Tyson Fury vir Anthony Joshua die afgelope week sleggesê, glo Joshua sy land­genoot sal Deon Wilder op Sateredag 22 Februarie in Las Vegas as die WBC se swaargewigbokskampioen onttroon. In hulle eerste geveg twee jaar gelede is Fury twee keer platgeslaan, maar het opgestaan om ’n gelykop uitslag af te dwing. Talle kenners meen egter steeds Fury het genoeg gedoen om die geveg te wen. Joshua het aan Metro Sport gesê hy glo Fury sal dié keer wen. “Ek dink Fury het in die eerste krag­meting bitter na aan ’n oorwinning gekom en daarom dink ek nie hy sal ’n tweede kans deur sy vingers laat glip nie. “Ek glo ook Fury sal dié keer in ’n beter toestand deur die toue klim. “As hy die roes en die spinnerakke behoorlik afgeskud het, glo ek dis sy geveg. “Ek hoop regtig Fury wen, want dit sal dan my kanse verbeter om met hom kragte te meet. “Twee Britse boksers wat om die wêreld se swaargewigkroon boks, sal nogal geskiedkundig wees, weet jy?” het hy gesê. Wilder is ná 43 gevegte steeds onoorwonne, terwyl Fury in 30 gevegte nog nie aan die verloorkant was nie.