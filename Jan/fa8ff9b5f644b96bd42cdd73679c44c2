DIE Robertson Town-Barbarians-sewesrugbytoernooi wat Saterdag in Robertson plaasgevind het, was ondanks gure weer ’n reusesukses. Albei paviljoene van die Van Zylstraat Sportterrein was ten spyte van die weer tjokvol en toeskouers is beloon met hardlooprugby uit die boonste rakke. Living Legends, van die Strand, is as die wenners gekroon nadat hulle die Paarlse span Warriors in ’n naelbyt-eindstryd met 14-12 geklop het. Nadat die sirene reeds afgegaan het, het Legends ’n drie onder die pale gedruk en met die doelskop geslaag om met die louere weg te stap. Benewens ’n trofee om mee te spog, ’n nuwe stel rugbytruie en natuurlik hulle medaljes, het Living Legends ook R15 000 gewen. Die wenner van die Plaat-afdeling was Liberty Webb Rebels (ook van die Strand). Bonnievale se Black Knights is as die Shield-kampioene gekroon. Lionel Hendricks, die toernooidirekteur, sê die toernooi was ’n reusesukses. Hendricks sê hulle beoog om dit volgende jaar groter en beter te maak.