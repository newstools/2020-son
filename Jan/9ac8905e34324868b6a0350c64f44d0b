DIE voorval waarin ’n wetstoepasser na bewering ’n undercover polisieman doodgeskiet het, word ondersoek. Dié insident het Dinsdagaand omstreeks 21:00 in die Kaapse middestad plaasgevind. Die cop is as Thando Sigcu (38) van die Kaapstad- Sentraal Polisiestasie geïdentifiseer. Volgens ’n ingeligte het ’n wetstoepasser vir Sigcu, wat gewone klere aangehad het, in Heerengracht naby die kitskosplek Burger King genader. Sigcu was besig om ’n verdagte te visenteer wat hy vir die besit van dwelms gearresteer het toe twee wetstoepassers op die toneel aangekom het. “Toe die private polisieman (Sigcu) probeer om homself te identifiseer, het die Law Enforcement-beampte gedink hy is ’n krimineel wat wil terugslaan,” sê die informant. “En hy (Sigcu) is ongelukkig vyf keer geskiet en is op die toneel dood. Die ander ou (die verdagte wat die cop wou visenteer) is ook raak geskiet. “Maar hy (die verdagte) is nie dood nie. Hy is egter in die voorval ernstig beseer.” Die Stad Kaapstad se uitvoerende hoof van veiligheid en sekuriteit, Richard Bosman, het die voorval bevestig. Bosman sê die SAPD het die toneel oorgeneem en het alle nader ondersoek na die polisie verwys. Volgens hom is die onafhanklike polisie-ondersoekdirektoraat (Opod) ook besig om die omstandighede wat tot die voorval gelei het, te ondersoek. ’n Polisiewoordvoerder, brig. Novela Potelwa, sê die nuwe Wes-Kaapse polisiekommissaris, lt.genl. Yolisa Matakata, het haar medelye aan Sigcu se familie oorgedra. Volgens Potelwa was Matakata Dinsdagaand ook op die toneel. Sy het belowe dat Sigcu se familie en kollegas met die nodige ondersteuning en berading versorg sal word. Sy het verder gesê: “Sigcu was vyf jaar in die polisiediens en is as ’n verantwoordelike en gedissiplineerde lid beskryf.” Eerste Potelwa sê speurders van die Valke ondersoek die voorval. Die cop is die eerste een wat vanjaar doodgeskiet is. Son het laas jaar berig oor verskeie polisiemanne wat aan diens en buite diens vermoor is.