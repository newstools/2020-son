TERWYL die Proteas in die volgende paar dae nog hulle wonde lek, het die nasionale span se keurders ’n paar besluite om oor te tob. Engeland het die Proteas op Nuweland met 189 lopies pak gegee. Die SA span se kolflys lyk skielik dun, veral noudat sy mees ervare kolwer, Faf du Plessis, nie op peil is nie. Dit plaas die hele span onder druk. Die Cobras se kolwer Zubayr Hamza toon baie belofte, maar het nog nie heeltemal op toetsvlak oortuig nie. Hy het tot dusver nog net een 50-tal in sy ag toetsbeurte aangeteken. Sy kolfgemiddelde in sy vier toetse is 21,12, maar dié flambojante stroke player sal sekerlik nie nou vir die wolwe gegooi word nie. Dit sal dalk wys wees om die kolflys te skommel. Pieter Malan het ná sy vegtersbeurt van 84 op Nuweland gewys dat hy op dié vlak hoort. Hy en Dean Elgar sal die beurt in die res van die reeks open. Rassie van der Dussen se plek behoort ook veilig te wees. Mark Boucher (afrigter) , Du Plessis en die keurders moet dit dalk oorweeg om hom op nr. 3 te laat uitstap. Talente Van der Dussen het baie ervaring as opener en nr. 3 kolwer op franchise-vlak. Om Hamza na nr. 5 in die kolforde af te skuif kan vir ’n beter balans sorg. Hamza se talente kan dan laer af beter ingespan word wanneer die bal sagter is en minder van die naat af beweeg. Hy is by uitstek ’n houespeler wat kan oorheers as die top-orde vir hom ’n goeie platform lê. Keegan Petersen slyp tans hard saam met Jacques Kallis agter die skerms. Hy sal waarskynlik net in PE speel as die keurders hom in Hamza se plek kies. Temba Bavuma het ’n paar dae vir die Lions gespeel, maar net nege lopies in sy kolfbeurt aangeteken. Dit het ook nie gehelp dat die Lions net 20 lopies in hulle tweede beurt moes aanteken om te wen nie. Bavuma het dus nie weer gister kolfkans gekry nie. Die ringkoppe kan ook besluit om Dwaine Pretorius of Keshav Maharaj uit die span te laat en ’n ekstra kolwer – Petersen of Bavuma – te laat speel. Die kanse is egter maar baie skraal dat Boucher en kie. sonder ’n draaibouler op St. George’s sal speel. Die bestendige Pretorius sal dan moontlik in die slag bly.