AG MANS is gearresteer nadat hulle ’n tienermeisie in haar huis in Somerstrand in die Baai vasgebind en beroof het. Kapt. Sandra Janse van Rensburg, polisiewoordvoerder, sê dit het Donderdagoggend 02:30 in die huis in Strandfonteinweg gebeur. Die klaer was vas aan die slaap en het wakker geskrik toe een van die verdagtes sy hand oor haar mond druk. Hy het haar beveel om stil te bly. Nog twee verdagtes het toe by haar kamer ingekom en haar vasgebind. Haar laptop, selfoon, geld, klere en ander items is gesteel. Die mans is toe daar weg. Opgespoor Janse van Rensburg sê die meisie het haarself losgewikkel en die polisie gebel. Lede van die honde-eenheid het inligting opgevolg en binne ’n paar uur is ag verdagtes in die Walmer-lokasie opgespoor. Ál die gesteelde items is ook teruggevind. Die mans (van 20 tot 37 jaar oud) sal Maandag in die Baaise landdroshof verskyn. Tans word die ag mans nog net aangekla van die besit van gesteelde goedere. Janse van Rensburg sê egter ander aanklagte kan later bygevoeg word.