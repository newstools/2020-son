STADIG maar seker is sy besig om die persepsie dat slegs mans barbers kan wees, uit die bedryf te cut. Sy is maklik die enigste vroue­barbier wat by ’n barber shop in die Wes-Kaap werksaam is. En die wenkbroue lig glad nie meer so baie as mans Ohlsson’s Barber Shop in Kuilsrivier binnestap en Tammy Rhode daar regstaan om hulle te help nie. Rhode (34) is oorspronklik van Lansdowne en het sewe jaar gelede Kuila toe getrek. Sy is al 12 jaar in die bedryf. ’n Bedryf wat daarvoor bekend is dat meestal mans ander mans se haircut-drome uitvoer. Rhode sê sy het al op skool geweet sy wil eendag in die hare-bedryf werk. “Maar nadat ek begin het om my familielede te hare te sny omdat dit so ’n duur affêre was, het ek besluit dat ’n barber shop die plek is waar ek wil werk,” vertel sy met ’n breë smile. Rhode sê Shahiem Abrahams van Southfield het haar onder die vlerk geneem nadat sy ’n hairdresser-kursus afgelê het. “Hy het my die ropes geleer en ook kliënte aangemoedig om by my te sit. “Aanvanklik was mans maar skepties, maar ek kon met tyd en met die ondersteuning van my kollegas daarin slaag om hulle trust te wen.” Volgens Rhode was dit aanvanklik so swaar om as ’n vroulike barber werk in die Kaap te kry dat sy en haar gesin Johannesburg toe getrek het op soek na werks­geleenthede. Maar selfs in die Goudstad het werksgeleenthede nie in hierdie mammie van vier se skoot geval nie. “Ek was gelukkig om werk te kry in die barber shop van ’n Egiptiese barber in Illovo en selfs hier het ek besef dat vroulike barbers nie ’n alledaagse ding is nie,” sê sy. “Dit is moeilik om jou voete in ’n male-dominated bedryf te vind. En waar dit vroeër jare by iets soos kraamverlof gekom het, moes ek sommer tien dae ná kraam weer begin werk. “Gelukkig het ek nou ’n baas wat ’n vrou is en my en my gesin se behoeftes verstaan.” En droom sy daarvan om eendag haar eie barber shop te besit? “Definitief,” sê sy vinnig en lag. “Maar selfs al is ek die baas, sal ek nog steeds die kliënte se hare wil sny. “Jy stap ’n pad met jou kliënt. Niks bied meer vreugde as om daai klein seuntjie te kom sien sit op jou barber-stoel en oor die jare te sien hoe daai seuntjie opgroei in ’n jong man nie.” Kimberly Ohlsson sê dit is ’n absolute plesier om Rhode in haar barber shop te hê. “Sy bring iets different na die tafel. Die mans was aanvanklik skepties, maar sy lok deesdae meer mans na die barber shop. “Hierdie was vir my en my man die opportunity om te wys dat vroue ook die kans verdien om hul staal te wys,” sê sy.