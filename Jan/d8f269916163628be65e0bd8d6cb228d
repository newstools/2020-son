PLATGESLAAN. Só voel meer as 20 matrikulante van die Hoërskool Laingsburg nadat hulle onvolledige matriek­uitslae gekry het. Dít kom nadat albei vraestelle vir geskiedenis na bewering “verdwyn het”. Die Wes-Kaapse onderwys­departement (WKOD) het vroeër gesê die eksamens en die resul­tate het goed verloop – en nou het dít gebeur. Een van die bekommerde ouers, Shaun Felix, sê hy was Woensdag bitter teleurgesteld toe hy sien sy dogter het ’n onvolledige matriekuitslag gekry. Felix sê die WKOD het eers Dinsdag agtergekom iets is nie reg nie toe die skoolhoof gebel is. Hy vertel: “Die departement het die hoof Dinsdag gebel om hom geluk te wens daarmee dat al sewe kinders geslaag het. “Die hoof het toe gesê hy het nie 7 kinders nie – hy het 32 kinders. Dís hoe hulle agtergekom het dat iets nie reg is nie. Onmiddellik “Blykbaar was daar ’n probleem met die koerier of iets. Al wat ons weet, is dat al twee geskiedenisvraestelle nie opgespoor kan word nie. Dit het verdwyn.” Felix sê sy 17-jarige dogter, Geneveve, is teleurgesteld, want sy moes haar finale resultate teen Woensdag na die Universiteit Stellenbosch gestuur het. Sy wil daar verder studeer. Bronagh Hammond, ’n woordvoerder van die WKOD, sê die departement het Woensdag onmiddellik met sy ondersoek begin om uit te vind hoekom die leerders onvolledige uitslae gekry het. Volgens haar het hulle vasgestel die tweede vraestel is nie by die WKOD afgelewer nie. By nader ondersoek is dit by die skool opgespoor. Dit was nog geseël. Hammond sê hulle gaan uitvind hoe het dit gebeur dat die vraestel nie deurgegee is nie. “Reëlings is getref vir die onmiddellike merk en moderasie van die skrifte.” Hammond sê die WKOD sal alles in sy vermoë doen om te verseker dat die leerders hulle uitslae teen môre kry.