DIE Chrysalis Akademie daag die jeug uit om ’n meer aktiewe en produktiewe leefstyl te hê. Dít was gister die woorde van die Wes-Kaapse minister van gemeenskapsveiligheid, Albert Fritz. Hy het dit gedeel met die 200 nuwe studente by dié akademie in die suidelike voorstede van Kaapstad. Geleenthede Chrysalis is die Wes-Kaapse regering se flagship-program vir jeugontwikkeling. Sedert dit ??in 2000 begin is, het dit meer as 10 000 studente opgelei en geleenthede gebied. Fritz het gister saam met die personeel en studente die akademie se 20ste bestaansjaar gevier. By dié geleentheid is ’n nuwe banier onthul wat dié mylpaal highlight. Fritz het gesê: “Die Chrysalis Akademie het die afgelope 20 jaar ’n lang pad gekom. “Jy sien baie van sy gegradueerdes in alle sektore van die same­lewing.” Die minister het verder gesê Chrysalis het onder die leiding van die stigter, Mark Wiley, en CEO, dr. Lucille Meyer, ’n plek geword wat baie jong en kwesbare mense se lewe verander. “Dit bied aan hulle ’n gevoel van selfwaarde en opheffing en gee hulle ’n doel.” Fritz het aan die studente gesê hulle moet aanhou om veranderings aan te bring – in hulle eie én in ander mense se lewe. “‘Hulle sê die sky is die limit en ek glo dat julle almal dít en meer kan bereik. “Ek glo dat julle almal ook sal bydra tot die bevordering van hierdie akademie en vir ander jong mense sal wys daar is geleenthede om weg te kom van ’n lewe van misdaad.” Wiley het gesê hy is trots daarop dat hy die akademie se vordering kan vier. “Dit is byna ongehoord om ’n staatsinstansie 20 jaar te kan bestuur. “Ek is waarlik humbled deur en trots op hierdie prestasie. Vir baie is dié akademie ’n kritieke stap in hulle life path,” het Wiley gesê.