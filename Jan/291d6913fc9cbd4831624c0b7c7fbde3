ALLEN Barnes (53), tesourier van Westelike Provinsie Atletiek, is gekry. Dit volg ná verskeie berigte wat versprei is dat Barnes gevind is. Die atletiekman was sedert Saterdag 4 Januarie vermis. ’n Woordvoerder van die polisie, kol. Andrè Traut, het Maandag bevestig Barnes is gekry, maar kon nie meer inligting verskaf nie. “Ons weet waar hy gekry is, maar kan nie nou meer sê nie.” Verlede week het die polisie in ’n verklaring gesê Barnes het sy huis daardie oggend om 03:00 verlaat. “Hy was op pad na ’n atletiekbyeenkoms in Strandfontein, maar het nooit daar opgedaag nie. Sy kar is toe Sondag 5 Januarie by die lughawe gevind. Volgens die polisie is daar ook vermoed dat hy by die GrandWest Casino was. Jakes Jacobs, president van Westelike Provinsie Atletiek, sê hy het nog geen inligting van die polisie ontvang dat Barnes gekry is nie. “Maar ek kan ook nie oor die voorval praat nie.” Verskeie berigte het verskyn dat Barnes gevind is. Op die Edgemead Neighbourhood Watch se Facebook is geskryf dat hy wel gekry is. Op die Facebook-blad van Cape Town Runners Community wat oor die naweek verskyn het, is ook gesê hy is gekry.