CHIPPA United kan vandag in die Nelson Mandelabaai Stadion ’n plek onder die Top 8 in die Premierliga (PSL) losslaan as hy Bloemfontein Celtic kan klop. Die Chilli Boys kry effe van ’n voordeel omdat Celtic verkies het om een van sy tuiswedstryde in die Baai te kom speel. So, tegnies is dit ’n tuiswedstryd vir Chippa en daarom voel die breier Norman Mapeza hulle moet dié kans benut. “Dis hulle tuiswedstryd. Ek’s nie seker wat die ooreenkoms met die stadion se bestuur is nie, maar ons is nou gelukkig dat dit in ons agterplaas plaasvind. “Ek voel net ons kry ’n gulde geleentheid hier, want om Celtic in Bloem te gaan aanvat, sou baie moeiliker wees,” het Mapeza gesê. Celtic sit tans in die sewende plek met 24 ligapunte en Chippa is nie ver agter nie – 10de met 21 punte. As Chippa dus ’n sege behaal, kan hy moontlik in die Top 8 eindig. “Dit hang van ons af,” sê Mapeza. “Ons sal moet hard werk en gefokus bly. Net omdat die stryd nou hier plaasvind, beteken nie dit gaan makliker wees nie. Dit gee ons ’n voordeel, maar ons sal dan die voordeel moet gebruik en laat tel.” Chippa se beste seisoen was in 2015-2016 toe hy onder leiding van Dan Malesela in die sesde plek geëindig het. Mapeza voel dit is nog te vroeg om te praat van dié tipe vertoning ewenaar. “Ons het nog ’n hele paar wedstryde in die seisoen oor. Net as ons hard werk en punte optel, kan ons dit behaal. Die spelers weet egter nou wat harde werk bring. So, dis moontlik, maar ons doel is steeds om relegasie te vermy.”