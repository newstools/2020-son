DIE Britse swaargewigbokser Tyson Fury het sy afrigter in die pad gesteek – net meer as ’n maand voordat hy Deontay Wilder in Las Vegas om die WBC-titel pak. Fury se besluit om so kort voor die geveg paaie met Ben Davison te skei, het oral oë laat rek. Dié tydsberekening kan dalk nog in sy gesig ontplof. Davison sê hy en Fury bly vriende en daar is geen kwade gevoelens nie. Fury word nou deur SugarHill Steward afgerig. Fury het ’n skelm hou na Davison gemik en gesê hy het ’n nuwe afrigter omdat hy Wilder wil uitslaan. “Ek is siek en sat om met punte te wen. As ek Wilder nie uitslaan nie, beteken dit niks. “As ek Wilder nie wou uitslaan nie, sou ek Davison behou het,” het hy aan Express­ gesê. Davison sê hy weet Fury het baie fans wat meer detail oor die breuk wil hê, maar hy gaan hom nie daaroor uitlaat nie omdat hy en Fury te veel respek vir mekaar het. “Ja, ons bly vriende. Niks en niemand gaan dit verander nie,” het Davison bygevoeg. Intussen het Fury vrae geïgnoreer oor waarom hy half mank geloop het toe hy Conor McGregor en Donald Cerrone se gevegskuns-kragmeting in Las Vegas bygewoon het.