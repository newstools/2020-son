DIE staking by Hisense in Atlantis duur na verwagting nog ’n week voort. Son het vroeër vandeesweek berig die werknemers wat lid van die National Union of Metalworkers of South Africa (Numsa) is, het al laas Woensdag begin staak. Dit kom nadat die werk­gewer geweier het om met hulle te onderhandel rakende die infasering van hulle verhogings en die betaling van hulle bonusse. ’n Shop steward van Numsa, Ivan Solomons, sê die werkers kry die afgelope drie jaar geen verhogings nie. Hy hou vol hulle word die minste betaal in vergelyking met soortgelyke maatskappye soos Defy. Druk Volgens Solomons sal die staking voortduur totdat die Chinese werkgewer hulle gee wat hulle toekom. ’n Werknemer, Clerence September, sê hulle kamp al sedert Woensdagaand buite die fabriek om druk op die werkgewer te plaas. “Ons is 24 hours hier. Ons gaan nêrens nie. Daar gaan absoluut niks daar binne in die fabriek aan nie. “Ons het seker gemaak dat dit ’n total shutdown daar binne is totdat die werkgewer na ons kom met ’n redelike aanbod.” Private sekuriteitswagte hou wag binne die fabriek, terwyl die polisie en wetstoepassers buite die perseel die situasie dophou. 