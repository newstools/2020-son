MEER as die helfte van Australië verstik aan die rook. Die lug oor dié reuse-land het ’n oranje gloed terwyl die veldbrande Doer Onder die vasteland verteer. Die brande het sedert September 2019 al 100 000 km² van die land verwoes. Dit is ’n gebied so groot soos die hele Suid-Korea! Honderdduisende mense moes hulle woonplek ontruim en meer as ’n miljard diere het al doodgebrand. Droogtetoestande en rekordhoë temperature dra by tot die ongekende felheid van dié vlammehel.