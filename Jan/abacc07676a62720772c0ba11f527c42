’N BLOEDJONG Bolander maak dalk binnekort sy Superrugby-buiging vir die Bulls. Die groot en sterk 20-jarige agsteman Muller Uys is bestem vir groot dinge. Die oudspeler van Paarl Gimnasium, WP-Cravenweek en SA o. 20 oefen tans dat dit bars op Loftus Vers­feld. Só indrukwekkend is sy vertonings tot dusver dat hy sterk aanspraak maak op ’n plek in Pote Human, afrigter, se span. Luidens Sport24 het Human reeds aan Muller gesê hy maak dit vir hom uiters moeilik om hom nié te kies nie. “Muller is sover hoogs indrukwekkend en speel met elke oefening sy hart uit,” sê Human. Intussen pla skete die Bulls in die aanloop tot die nuwe seisoen. Albei Springbok-stutte – Trevor Nyakane en Lizo Gqoboka – het las van beserings. Daar sal vandag meer duidelikheid wees oor die loopbaan van die vuurvreter-flank Ruan Steenkamp. Steenkamp het ’n geskiedenis van harsingskudding en het onlangs weer ’n kopbesering opgedoen terwyl hy vir Edinburgh gespeel het. Intussen hoop die Bulls dat Nafi Tuitavake, die sterk senter van Tonga, betyds sal opdaag vir die span se opwarmingswedstryde. Hy moet die leemte vul wat Jesse Kriel gelaat het. Tuitavake het teen Engeland in die onlangse Wêreldbeker-toernooi in Japan sy arm gebreek en hy sal nog ’n fiksheidstoets moet ondergaan.