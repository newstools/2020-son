DIE stigter van Operasie Calvinia Skoonmaak het nooit gedroom die gemeenskap sal sy projek ’n week later steeds support nie. “Ons het ver gekom en ons gaan nog verder,” sê Selvin Theys. Theys (35), ’n boorling van dié Noord-Kaapse dorpie sowat 400 km buite Kaapstad, het ’n week gelede besluit genoeg is genoeg. Die mense van die Hantam het die voet dwars gedraai teen die misdaad en geweld in hulle gemeenskap. Theys sê: “Die reaksie van die inwoners is meestal positief. Baie ouers sê dat hulle nie meer alleen kon staan in die stryd teen dwelm­misbruik en geweld in die gemeenskap nie. “Mense voel nou empower­ed. Dis rêrig die doel wat ons wou hê. “Inwoners moet voel dat hulle veilig is in die dorp en dat Calvinia hulle tuisdorp is en dat niemand alleen staan nie.” Hy sê daar is dreigemente wat na sy kant toe kom, maar die bystand is meer. Theys meen die teenstand is ’n teken dat die veldtog op die regte pad is. “Ons doel is om die euwels uit te roei, wat nie maklik is nie,” gee hy toe. “Ons weet nie almal sal gelukkig wees nie, maar daar is hoop dat meer mense ons sal bystaan.” Intussen is daar sprake dat die buurtwag wat half doodgeloop het, nuwe lewe kry. “Dis positiewe nuus en sal beslis ’n groot bydrae lewer tot wat ons wil bereik. “As almal hulle kant bring om die euwels in die dorp uit te roei, sal ons definitief ons dorp terugkry,” reken die leier van die veldtog. Theys voeg by hy is baie dankbaar vir almal se ondersteuning en vir al die rol­spelers wat in die veldtog glo. “Ons het Sondag ’n gemeenskapskerkdiens gehou waar ons verskeie sprekers gehad het. “Die doel was om almal te bedank, maar ook om almal te verseker dat wat ons doen, belangrik is en dat ons so moet aanhou.” Op die groep se Facebookblad maak hulle duidelik wat hulle doel is: “Operasie Cal­vinia Skoonmaak is daarop gemik om die dorp skoon te maak van alle onwettighede, dwelms, onwettige geldlenery, asook prostitusie en misbruik van ons jong mense. “Ons sal veg totdat hierdie dorp ’n plek is waarin ons almal kan beweeg en leef sonder om bevrees te wees.”