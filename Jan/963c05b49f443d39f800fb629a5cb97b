DIE waarheid word nou op ys gehou. Soveel so sodat ’n hele gemeenskap zip kap oor ’n tragiese voorval. Inligting oor die voorval is erg skraps. Dis wel rugbaar dat die lykies van twee babas op 30 Desember in ’n vrieskas in Montcello-straat gevind is. Son het vroeër oor die voorval berig. Die voorval het die hele gemeenskap geskok. ’n Verdagte is gearresteer, maar is na bewering weer vrygelaat. ’n Bron verduidelik aan Son dat die twee babas net vier maande oud was. Die tweetjies was glo in plastiek toegedraai en het in ’n laai van die gesin se vrieskas gelê. ’n Familielid het blykbaar die grusame ontdekking gedoen. Die bron sê die hele drama het hom afgespeel toe almal nog lekker festive gehou het. “Jy weet, wanneer jy honger raak nadat jy geparty het, is dit gewoonlik laat. “Dis toe dat die familielid fridge toe gaan en die liggaampies gekry het.” ’n Verdagte is op die spot in ’n polisie-vên gelaai nadat sy van haar berk afgekom het. Dis nog nie duidelik of die betrokke verdagte die kinders se mamma is nie. Die bron voeg by dat die familie van die babatjies goeie mense is. “Hulle is nie gangsters nie en hulle is ook nie party animals nie! “Hulle was soos almal dié festive wat net ’n celebration wou hê.” Son het ’n draai in die straat gaan maak, maar niemand daar wou oor die voorval praat nie. Sommige inwoners het net geskok gelyk, hulle skouers opgetrek en gesê hulle weet van niks nie. Patrick Madasi, ’n gemeenskapsleier, verduidelik dis omdat die gemeenskap self nie weet wat eintlik gebeur het nie. “Die polisie het niks terugvoer gegee nie. Madasi sê verder die gemeenskap weet nie wie se kinders dit is nie. “Ons weet nie hoekom die verdagte weer buite loop nie. “So, ons moet soos almal net speculate oor wat gebeur het.” Madasi sê wat die gemeenskap nog meer ontstel, is dat die polisie altyd iets oor samewerking te sê het. “Hoe kan ons só saamwerk? “Wat as daai verdagte hulp makeer? “Of wat as sy nie eens betrokke was nie, maar nou is almal teen haar?” Volgens hom behoort die polisie ’n verduideliking te gee. Kapt. FC van Wyk, ’n polisiewoordvoerder, bevestig die voorval en sê ’n 35-jarige vrou is vir ondervraging ingeneem. “ ’n Nadoodse ondersoek is geopen om die oorsaak van die dood te bepaal, sowel as om die kleintjies se ouderdomme te bepaal.”