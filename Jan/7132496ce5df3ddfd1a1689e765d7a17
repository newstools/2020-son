LIVERPOOL se onoorwonne veldtog in die Engelse Premierliga (EPL) het geen keer nie. Nie eens sy ou aartsvyand, Manchester United, kon hom gister op Anfield stuit nie. Die Reds het die Red Devils met 2-0 geklop, maar die score kon erger vir Ole Gunnar Solskjær (manager) se United gewees het. Dit het nie lank vir die Reds geneem om hulle merk te laat nie. Virgil van Dijk se pinpoint header in die 14de minuut vanaf ’n corner het die Anfield-span laat voorloop. Die momentum was voluit met die tuisspan en dit was amper 2-0 in sy guns – as dit nie was vir die Video Assistant Referee (VAR) se beslissing dat Georginio Wijnaldum onkant was in die aanloop tot sy kolskoot nie. United het volhard met sy taktiek om van die agtervoet af te speel en die Reds op die teenaanval uit te vang. En dit het kort voor die rustyd so byna uitgewerk vir die Red Devils toe Aaron Wan-Bissaka in spasie geplaas is. Andreas Pereira kon egter nie die bal in die doelhok sit nadat Wan-Bissaka die bal na hom gepass het nie. Die tweede helfte het soos die eerste begin: Met Liverpool wat aanval en United wat vir sy lewe probeer verdedig. En presies twee minute ná die restart was daar ’n gulde geleentheid. Mo Salah se poging was egter windskeef. So ook Jordan Henderson s’n direk daarna. Sy shot het die regoppaal getref. Die Reds het verskeie kanse gemors, maar hulle het eindelik die laaste spyker in United se kis geslaan. Dis toe Salah in ekstra tyd sy heel eerste goal teen United gescore het.