DIE aanstelling van Quinton de Kock as Suid-Afrika se nuwe ODI-kaptein laat meer onbeantwoorde vrae as antwoorde. Die paaltjiewagter (27) en Kagiso Rabada is waarskynlik die Proteas se beste spelers. Dis dalk nie die slimste ding in die wêreld om die ekstra verantwoordelikheid van die kapteinskap aan hom toe te vertrou nie. De Kock kolf met flair en vryheid en hy het ’n skitterende ODI-rekord. In 115 ODI games het hy reeds 4 907 aangeteken, teen ’n stewige gemiddelde van 45.01. Prater De Kock het al 14 honderdtalle en 14 vyftigtalle aangeteken teen ’n treftempo van 95.20 per 100 balle. Dis uitstekende syfers vir 50-boulbeurt-krieket. Die vraag is egter nou of die Proteas se bestuur hulle beste kolwer (en paaltjiewagter) onder groter druk plaas met die ekstra verantwoordelikheid. De Kock is nie so ’n gemaklike prater soos van sy voorgangers nie. Dis nie ’n geheim dat hy nie so gemaklik met die media is as wat van ’n internasionale kaptein verwag word nie. Die insluiting van Kyle Verreynne, die Cape Cobras se paaltjiewagter, dui dalk daarop dat De Kock as spesialiskolwer ingespan kan word en die talentvolle Verreynne dalk die handskoene gegee sal word. Dit kan ’n meesterskuif wees, want dit sal De Kock van minstens een belang­rike taak onthef. Verreynne speel die laaste seisoene voortreflik. Hy het die vermoë om ’n Protea-staatmaker te word. Die keurders het ook verras deur die huidige kaptein, Faf du Plessis, glad nie te kies vir volgende maand se drie kitswedstryde teen die Engelse nie. Hoewel Du Plessis tans sukkel met die kolf, is sy rekord in ODI’s baie goed. Die keurders het 5 nuwelinge in die groep van 15 ingesluit: Verreynne, Janneman Malan, Bjorn Fortuin, Sisanda Magala en Lutho Sipamla. Bavuma is terug in die ODI-span, terwyl David Miller ná ’n treurmare in die Big Bash League weer op peil sal wil kom. Magala, Jon-Jon Smuts, Lungi Ngidi en Tabraiz Shamsi is na ’n kondisioneringskamp gestuur. Hulle moet bewys hulle is fiks voordat hulle in aanmerking kan kom. SUID-AFRIKA: Quinton de Kock (k), Reeza Hendricks, Temba Bavuma, Rassie van der Dussen, David Miller, Jon-Jon Smuts, Andile Phehlukwayo, Lutho Sipamla, Lungi Ngidi, Tabraiz Shamsi, Sisanda Magala, Bjorn Fortuin, Beuran Hendricks, Janneman Malan, Kyle Verreynne.