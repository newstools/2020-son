DIE ANC in die Suid-Kaap sê die DA moet ophou met sy voorkeurbehandeling. Dit volg nadat die DA gisteroggend by die polisie kriminele klagte gaan lê het teen George se uitvoerende burgemeester, Melvin Naik. Geordin Hill-Lewis, DA-kiesafdelingshoof, sê die klagte hou verband met bribes­ vir sowat R600 000 wat Naik en ander raadslede na bewering ontvang het. Naik ontken ál die be­werings teen hom. Hill-Lewis voeg by dit hou ook verband met Naik en ander raadslede se inmenging by ’n ondersoek nadat ’n familielid na bewering onreëlmatig aangestel is. Die DA het Naik Dinsdag kennis gegee dié party wil hom skors en gee hom kans tot vandag om redes te verskaf waarom hy nie geskors moet word nie. Versoek Hill-Lewis sê die DA is gedwing om op te tree nadat in ’n forensiese ondersoek twee baie ernstige bevindings teen Naik oor beweerde korrupsie en inmenging in die administrasieproses gemaak is. Volgens hom het die ondersoek gevolg ná ’n versoek deur die Wes-Kaapse minister van plaaslike regering, Anton Bredell. Hill-Lewis sê die DA wil dit duidelik maak hy bedryf ’n skoon regering en daar is vir niemand wat by korrupsie betrokke is, plek in die DA nie. “Daarom kon ons nie vir die Valke wag om op te tree terwyl hulle al byna twee jaar bewerings in die George Munisipaliteit ondersoek nie.” Major Sokopo, ANC-sekretaris in die Suid-Kaap, sê egter die DA moet ophou om sy eie stert te prys oor dié saak. Hy sê die forensiese ondersoek het gekom ná die druk van opposisiepartye, veral die ANC en Plaaslike Besorgde Inwoners (PBI), op die DA-geleide stadsraad. Sokopo sê behalwe Naik moet die mayco-lid belas met finansies, Stag Cronjé, ook ondersoek word. Hy sê Cronjé se seun het na bewering R300 miljoen in die munisipaliteit belê waaruit hy nou munt slaan. Sokopo sê die DA het om twee redes nog niks daaraan gedoen nie – oor Cronjé wit is en in ’n dominante faksie is. Hy sê die DA moet nog ’n way kry om daarmee te deal. Die forensiese verslag word na verwagting op 30 Januarie op ’n volle raadsitting voorgelê.