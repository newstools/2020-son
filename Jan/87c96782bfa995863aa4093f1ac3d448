SEDERT Vrydag het kragtige winde Kaapstad omtrent uitmekaargewaai. Mense moes klou om staande te bly, veral in Foreshore, waar die burgersentrum se berugte windtonnel mense onderstebo kan waai. Die passasierskip MSC Orchestra sit ook al van Donderdag af in die hawe vas. Passasiers wat Vrydag opgeklim het, moes net daar op die boot paartie omdat dit te gevaarlik is om uit die hawe te vaar. Op ’n ander boot is daar egter nie paarties nie. ’n Skip wat ondersese internetkabels moet herstel, sit ook in die Kaapstad Hawe vas. Ná twee breuke sit baie in Suid-Afrika sonder Twitter, en die internet in die algemeen is stadig. Charlotte Powell van die Stad se rampbestuur-eenheid sê winde het bome ontwortel, dakke afgewaai en kragtoevoer onderbreek. Fresnaye, die Bo-Kaap, Bonteheuwel, Macassar, Philippi en Seepunt het almal skade gely, sê Powell. Tafelberg se kabelkarretjie kon ook nie gebruik word nie. Kragonderbrekings is aangemeld in Pinelands, Bridgetown, Wynberg, Parow, Richmond Estate, Bellville, Seepunt, die Strand, Claremont, Heideveld en Drieankerbaai. Groot bome is ontwortel in Gordonsbaai, Nuweland, Mowbray, Rylands en Bonteheuwel. Volgens Powell is geen beserings aangemeld wat verband hou met die verskriklike wind nie.