DIE Kaapse mayor, Dan Plato, bedank die Stad Kaapstad se werkers vir hulle harde werk om Kapenaars die afgelope feestyd veilig te hou. Volgens Plato het dit baie voorbereiding, beplanning en opofferings geverg sodat mense hulle vakansie kon geniet. Plato sê: “Die feestyd se hoogtepunt is nou verby, maar daar is steeds baie werk om te doen met events soos die Kaapse Klopse wat op die onmiddellike horison is. “Daar is ook steeds ’n paar naweke oor om onder die son te geniet voordat die nuwe skooljaar afskop. “Laat ons voortgaan om hard te werk om te verseker dat ons dié tyd kan geniet.” Die mayco-lid belas met veiligheid en sekerheid, JP Smith, sê beamptes is maar weer deur die feestyd besig gehou deur mense wat dink strandtyd is dranktyd. Volgens hom is 1 014 bottels drank by Muizenberg gekonfiskeer. Dis in vergelyking met die 573 bottels dop wat in die hele Helderberg-streek gekonfiskeer is, sê Smith. Hy voeg by: “Die gebruik van alkohol op ons strande en ander openbare plekke bly een van ons grootse kopsere oor die feestyd. “Dit spoil nie net mense se dag nie, dit maak dit moeilik vir lifeguards as dronk mense in die see gaan swem. “Wanneer hulle later weer in hulle kar klim om huis toe te ry, stel hulle weer almal se lewe op die paaie in gevaar.” Smith sê verder verkeersbeamptes het 20 motoriste tussen 31 Desember en 1 Januarie gearresteer. Uit dié arrestasies was 13 weens dronkbestuur en 6 weens roekelose en nalatige bestuur. Die ander ou is toegekap vir die besit van dwelms. Volgens Zahid Badroodien, die Stad Kaapstad se mayco-lid belas met gesondheid, is 13 voorvalle van verdrinkings tussen 23 Oktober en 20 Desember aangemeld.