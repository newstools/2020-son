DIE Kaapse Skiereiland-Universiteit vir Tegnologie (CPUT) is wel die huidige Varsity Shield (VS)-kampioen, maar sal nie outomatiese promosie tot die prestige­ryke Var­sity Cup (VC) kry as hy vanjaar weer die Shield wen nie. In stede daarvan is die span wat outomaties promosie kry die een wat die meeste gesamentlike ligapunte in die 2019- en 2020-seisoen opgestapel het. Die Tekkies (soos CPUT se spelers bekend staan) sal waarskynlik weer in ’n stryd gewikkel wees met die Nelson Mandelabaai-Universiteit (NMU) nadat dié twee spanne mekaar laas jaar in die eindstryd in Port Elizabeth aangedurf het. Die Kapenaars het in April teen alle verwagtinge die Madibaz met 32-28 geklop ná ’n drie deur die skrumskakel George-Lee Erasmus in die doodsnikke van die stryd. Buurman Die Madibaz het egter 30 ligapunte teenoor die 25 van CPUT ingesamel en hulle sal weer in 2021 in die VC wil speel. CPUT, daarenteen, het nog nooit in die VC gespeel nie en sal weer vanjaar vriend en vyand moet verras as hy sy debuut in 2021 se VC wil maak. Sy buurman, UWK, het in 2017 en 2018 die VS gewen en sodoende promosie tot die VC gewen. Udubs het egter verlede jaar sy rieme in die VC vasgeloop en het net een oorwinning in sy ag games behaal. Hulle het die Universiteit van Johannesburg in Bellville met 29-17 geklop, maar albei die spanne het aan die agterspeen gesuig. Hulle het albei net 7 ligapunte ingesamel en sal vanjaar beslis wil step-up om te verseker dat hulle in die VC bly. Die VC begin reeds op 3 Februarie, terwyl die VS op 14 Februarie sal afskop.