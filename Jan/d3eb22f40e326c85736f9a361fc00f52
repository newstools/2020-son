ESKOM het vandeesweek voortgegaan met hul veldtog in Gauteng om verbruikers se krag te sny wat nie hul skuld betaal nie of wat onwettige aansluitings het. Eskom-werkers is in Soweto, Orange Farm, Diepsloot en Ivory Park opgemerk. Reneiloe Semenya, 'n Eskom-woordvoerder, sê inwoners in die provinsie moet nie wag totdat hulle gevang word nie. "Kom na vore as jy nie wil hê jou krag moet gesny word nie. Selfs al is daar met jou meter gepeuter. Kom na vore, vat jou boete en vind 'n manier om vorentoe jou skuld te begin betaal," sê Semenya. Jabu Mabuza, voormalige voorsitter van Eskom, het laat verlede jaar gesê die geld wat munisipaliteite aan Eskom skuld, kan teen die einde van 2019 soveel as R30 miljard beloop.- Fin24