BORGTOG is dié week in die Oudtshoorn-landdroshof geweier aan twee mans. Hulle het na bewering twee mans op Kersoggend buite ’n bekende nagklub in Bridgton beroof van hulle selfone, karsleutels en ’n baadjie. Michael Swapi (35) en Zola Maliwa (26) staan elk tereg op twee klagte van roof met verswarende omstandighede. Hulle word daarvan aangekla dat hulle Francois Monk en Dominic Fourie beroof, met messe gedreig en met klippe gegooi het. Hulle is dieselfde oggend in hegtenis geneem. Die ondersoekbeampte, AO Darome Burger, het borgtog teengestaan. Dis omdat die twee albei vorige veroordelings het. Volgens haar was daar nog ses ander mans saam met Swapi en Maliwa. Die rooftog is uitgevoer op die oop stuk grond langs die nagklub en regoor die Bridgton Sportterrein. Verander Swapi sê hy vra om borgtog omdat hy nou besef dis verkeerd om misdaad te pleeg. Op ’n vraag van landdros Theolin November het Swapi gesê: “Ek het verander en is nou ’n beter mens.” Maliwa het gesê hy wil vir sy kinders gaan werk en daar is nie krag by die huis nie. Hy sal onskuldig pleit, het hy gesê, omdat hy nie weet waarvoor hy gearresteer is nie. Volgens Burger is Swapi en Maliwa danksy die vinnige reaksie van die polisie kort ná die voorval gearresteer. Swapi was in besit van Monk se karsleutels terwyl Maliwa Fourie se baadjie aangehad het. November het bevind dat die staat wel ’n prima facie-saak teen die twee het. Hy het daarom borgtog geweier. Uitgestel Swapi het volgens die landdros duidelik nie verander nie terwyl Maliwa nog ’n saak hangende teen hom het. Die saak is tot 11 Februarie uitgestel.