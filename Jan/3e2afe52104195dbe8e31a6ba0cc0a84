DIE verminkte liggam van 'n 15-jarige meisie van Rustenburg is gevind nadat sy op Oujaarsaand as vermis aangemeld is. Die moord op Zanele Biyo kom nadat sy kort voor Kersfees verkrag is. Haar liggaam is Sondag in 'n veld gevind. Luidens berigte is Biyo se vermeende moordenaar dieselfde man wat haar na bewering kort voor Kersfees ontvoer en verkrag het. Die man, wat in sy 40's is, is gearresteer kort nadat sy vermis geraak het. Hy is na bewering die laaste een wat saam met haar gesien is. Biyo se ma sê sy is spyt sy’t haar dogter toegelaat om die huis te verlaat. “Ek was nie gemaklik daarmee dat sy weggaan nie, maar ek het ook geweet dat dit nie regverdig sou wees om haar van 'n bietjie plesier te ontneem nadat sy deur daardie verskriklike trauma was nie.” Die verdagte het Woensdag in die Bafokeng-landdroshof verskyn op ‘n klag van moord en ontvoering. Sy saak is tot 2 Maart uitgestel vir verdere ondersoek. - HeraldLive