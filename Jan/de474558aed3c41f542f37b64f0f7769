NÁ DIE teleurstelling laas maand in Kaapstad gaan Neil Powell (afrigter) se Blits­bokke nou die Australasië-been van Wêreldrugby se sewes­reeks pak. Powell het Woensdag sy 13-tal vir Hamilton volgende naweek en Sydney (1 en 2 Februarie) aangekondig. Stedman Gans is die span se nuwe kaptein in die plek van die span se gereelde kaptein, Siviwe­ “Shakes” Soyizwapi, wat beseer is. Albei die toernooie is tweedag-toernooie en nie ’n Vrydag-tot-Sondag-toernooi soos in Dubai en Kaapstad gehou is nie. Dit beteken dus dat slegs die wenners van elke groep na die halfeindronde deurdring. Gewoonlik het die top-twee spanne in ’n groep deurgedring na die kwarteindronde van die bekerkompetisie. Toe Son op Sondag Powell dié week pols oor watter formaat die Blitse verkies, het hy gesê. “ ’n Ou verkies amper half die ou formaat, waar jy darem nog die halfeind en final kan haal as jy tweede in jou groep kom. Ongelukkig, as jy tweede kom, is jy uit die Cup-kompetisie. Tradisioneel is die tweedag-toernooi ’n bietjie beter. “As jy kyk na iets soos mental fatigue – oor drie dae is dit baie erger as wat dit vir ’n tweedag-toernooi is. “So, as ons kon kies, sou ons beslis ’n toernooi oor twee dae verkies,” meen Powell. In Kaapstad was daar groot ongelukkigheid by sommige spelers en toeskouers omdat die Blitse byvoorbeeld net een wedstryd op die Vrydag gespeel het en oor daar etlike ure verbygegaan het (oor die res van die naweek) voordat spanne weer in aksie was. Die vrouetoernooi was ook deel van die Dubaise en Kaapstadse been, en in Hamilton weer. Dié slag is dit egter glo nie moontlik om die toernooi oor drie dae te hou nie. Charlotte Harwood, woordvoerder van World Rugby, sê: “Ons het die getal toernooie waar die mans en vroue saam in aksie is, na ses verhoog, met Hamilton wat een daarvan is. ’n Buigsame formaat vir die kompetisie sal geïmplimenteer word. “Dis in die beste belang van die unie, wat die gasheer­ is, die spelers en die toeskouers. “Sewes is ’n bewese leier op die gebied om innovering te bring en ons is altyd op die uitkyk om nuwigheid na alle vlakke van ’n toernooi te bring.” Powell en Gans se Blitse is in Hamil­ton geloot saam met Kenia, Engeland en Japan, en slegs een van hierdie vier spanne kan deurdring na die halfeindstryd. BLITSBOKKE: Chris Dry, Angelo Davids, Impi Visser, Zain Davids, Wer­ner Kok, JC Pretorius, Branco du Preez, Selvyn Davids, Justin Geduld, Cecil Afrika, Muller du Plessis, Stedman Gans (k) en Sako Makata­ (reserwe).