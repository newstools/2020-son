SKOKKEND! Almal weet mos jou hond is jou bestie. En wanneer ’n mens jou bestie leed aandoen, gaan jy daarvoor betaal – of hok toe gestuur word. Igshaan Salie van Lentegeur in Mitchells Plain het dít die harde way geleer toe hy Dinsdag in die Mitchells Plain Landdroshof ’n ultimatum gegee is. Hy moes kies tussen sit (vir ’n jaar in die mang) of pootjie gee (met ’n stywe fine van R24 000 in sy pootjie). Salie het verlede jaar sewe honde op sy perseel aan kettings vasgemaak en hulle gelos om te verhonger omdat hy gedink het dit sou hulle aanspoor om mekaar te dek. Nadat Salie hom afgesmeer het aan die SPCA se drie waarskuwings in ’n ry, is hy met drie klagte van dieremishandeling gekap. Belinda Abrahams, woordvoerder van die SPCA, sê toe een van hulle inspekteurs na Salie se huis gegaan het, was die diere duidelik onder­gewig, honger en styf vas­gemaak. Toe die SPCA aanbied om Salie sonder koste te help, het hy dit van die hand gewys. “Ons sou die honde steriliseer terwyl ons behandeling gedoen het, maar mnr. Salie wou dit nie hê nie, want hy wou met die honde teel.” In Salie se laaste hofverskyning Dinsdag het hy skuld op die klagte erken. Geregtigheid Jaco Pieterse, ’n senior inspekteur van die SPCA, sê hy hoop mense kry nou die boodskap oor hoe ernstig dieremishandeling opgeneem moet word. “Dis belangrik dat die mense wat diere mishandel, wéét ons gaan kom vir hulle. “Ons sal seker maak dat geregtigheid vir dié diere geskied en dat die oortreders die swaarste straf kry.” Salie moet ook maar vergeet van teel met honde. Hy mag nooit weer ’n dier in sy besit hê nie omdat hy unfit daarvoor verklaar is.