’N MAN wat na bewering met onwettige aborsiemedikasie smokkel, is in hegtenis geneem. Wayne Dyason, woordvoerder van die Stad Kaapstad se wetstoepassingsafdeling, sê die man is Dinsdag omstreeks 16:00 gearresteer. Dyason sê wetstoepassingsbeamptes het in Van Eyssenweg, Parow, gepatrolleer toe hulle twee mense opmerk wat in ’n kar sit. Geparkeer Volgens hom het die cops besluit om die mense in die kar te nader. Terwyl hulle met die twee praat, het hulle pille in die voertuig gewaar. Dyason sê die beamptes het vasgestel een van die twee verdagtes in die kar bly in die huis waar die voertuig geparkeer was. Hy sê verder: “Die verdagte is verder ondervra en daar is vasgestel hy word na bewering met onwettige aborsies verbind.” Die beamptes het die betrokke pille deeglik ondersoek en vasgestel dit is alles onwettige pille. Daar is bevestig dat net ’n professionele mediese praktisyn sulke tipe medikasie in sy besit mag hê. Dyason sê die beamptes het ook vasgestel die verdagte het klaar ’n hangende saak vir die besit, vervaardiging of verkoop van medisyne.