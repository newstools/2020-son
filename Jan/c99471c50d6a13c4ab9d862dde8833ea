’N PA (33) van Buffel­jagsrivier wat sy 16 maande oue babadogtertjie na bewering doodgesteek het, het Maandag in die Swellendam Landdroshof verskyn. Die voorval het gebeur toe die man en die kind se ma vermoedelik in ’n stryery betrokke was. Kapt. Malcolm Pojie, ’n polisiewoordvoerder, sê Siyabonga Mbasha sal agter tralies bly tot met sy volgende hofverskyning op Dinsdag 28 Januarie. Dít is sodat hy ’n advokaat kan kry. Mbasha en die ma van hulle kind, Nadia Saayman, het Vrydagmiddag ’n ernstige rusie gehad oor werk op die plaas Bloemhof by Buffeljagsrivier. Pojie sê die beskuldigde het na bewering die kleuter Alime Mbasha gegryp en haar in die nek en bors gesteek. Die kleintjie het nie oorleef nie. Saayman het ligte beserings opgedoen. Mbasha is gearresteer en staan tereg op ’n klag van moord. Netwerk24 het berig dat die ma van die meisietjie baie sleg voel omdat sy weggehardloop het en nooit gedink het dat iets met haar kind sou gebeur nie. Laetitia Kortjé, wat die gesin besoek het, sê dit lyk of Saayman haar wil om te lewe verloor het. Sy verwyt haarself voortdurend vir wat met haar klein babadogtertjie gebeur het. Verder het die gesin ook nie geld om te betaal vir die meisietjie se begrafnis nie. – News24