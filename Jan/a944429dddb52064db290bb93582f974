'N VROU van KwaZulu-Natal is gearresteer nadat sy en haar huishulp haar man probeer doodwurg het. Kol. Thembeka Mbele, polisiewoordvoerder, sê die 62-jarige man was Maandag by sy huis in Phoenix toe hy deur drie vroue aangeval is. "Hy was in die sitkamer besig om TV te kyk toe die drie vroue hom aanval en 'n swart sak oor sy kop trek. Die vroue het hom toe met 'n scarf begin wurg," sê Mbele. Mbele sê die man het terugbaklei en kon dit regkry om die sak van sy kop te kry. Hy het toe besef een van die vroue is sy huishulp. "Die aanval het voortgeduur en terwyl die drie vroue besig was, het sy eie vrou by die verdagtes aangesluit en verder probeer om hom te verwurg," vertel Mbele. Die man kon dit regkry om die panic alarm te aktiveer waarna sy buurman hom kom help het. Al vier vroue, tussen die ouderdom van 38 en 53, is gearresteer vir poging tot moord en sameswering tot moord. Hulle verskyn Vrydag in die Verulam-landdroshof. - SowetanLive