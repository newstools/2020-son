'N NEGEJARIGE meisie van Nonceba Primêr in die Oos-Kaap is dood toe sy oppad skool toe omgery is. Unathi Bingose, woordvoerder van die Oos-Kaapse departement van vervoer, sê die leerder is op die toneel dood. 'n Onderwyser by die skool sê aan DispatchLive die leerder is naby 'n hoë ongeluksone op die N2 omgery. Die onderwyser sê die area is al 'n geruime tyd 'n groot bekommernis vir die gemeenskap. "Die kind was halfpad oor die pad, maar het probeer terughardloop toe sy 'n kar sien aankom en dis toe sy getref is. Ons het speed bumps hier nodig. "Dit is nie die eerste persoon wat op hierdie pad sterf nie. As niks gedoen word nie, gaan ons meer lewens verloor." Bhinqose het motoriste weer gewaarsku om by die padreëls te hou. "Ons diepste medelye gaan aan die familie en geliefdes van die meisie, haar vriende wat die traumatiese voorval gesien het en die skool. Ons vra motoriste om die leerders in gedagte te hou wat ongelukkig hierdie paaie moet oorsteek om by die skool uit te kom," sê Bhingose. "Ons as 'n departement gaan ook ons padveiligheidsprogramme by skole opkerp om soortgelyke voorvalle te voorkom." - DispatchLive