’N VERDAGTE (40) is in hegtenis geneem kort ná ’n rooftog gisteroggend by ’n vulstasie in Algoapark in die Baai. Kol. Priscilla Naidu, ’n polisiewoordvoerder, sê gister omstreeks 04:00 was die klaer, ’n werker by die vulstasie, buite toe ’n silwerkleurige Corsa-bakkie met geen nommerplate by die garage stilhou. Altesame ses verdagtes het uit die bakkie geklim. Een van die verdagtes het die klaer genader, terwyl die ander verdagtes by die winkel in is. ’n Vuurwapen is op die klaer gerig. Hy is by die winkel in begelei waar hy gedwing is om saam met twee cashiers agter die toonbank te lê. Weggejaag Die verdagtes het die safe oopgemaak. Hulle het toe ’n onbekende bedrag, Red Bull-drankies en sigarette gevat. Die booswigte het daarna terug in die Corsa-bakkie geklim en weggejaag in die rigting van die Uitenhage-pad. Toe cops van die Algoapark-polisiestasie gereageer het op die klag van ’n sakeroof, het hulle die verdagtes sien vlug en hulle agterna­gesit. Naidu sê op die Uitenhage-pad is ’n verdagte in hegtenis geneem toe hy van die bakkie af gespring het. Die ander polisievoertuig het steeds die verdagtes in die bakkie agtervolg. In Mkontostraat in Zwide het die verdagtes op die polisie begin losbrand. Die cops het teruggevuur. Die verdagtes het die bakkie verlate gelos en in ’n ander rigting gehardloop. Aangehou Die Red Bull-drankies en entjies was steeds in die voertuig. Die verdagte word aangehou op ’n klag van sakeroof. Hy verskyn eersdaags in die Baaise landdroshof.