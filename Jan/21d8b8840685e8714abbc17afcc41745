VERSKEIE mans is in afsonderlike voorvalle op Nuwejaarsdag koelbloedig afgemaai. In Elsiesrivier is Marcelino Smith, ’n mechanic, doodgeskiet. Die voorval het 21:10 op Nuwejaarsaand in Holloway-weg, Clarkes Estate, gebeur. Smith is op die toneel dood. Volgens geskokte inwoners was Smith nie ’n gangster nie. Mihlali Majikela, ’n polisiewoordvoerder, het hierdie skietvoorval bevestig. Niemand is tot dusver vir die voorval gearresteer nie en ’n moorddossier is geopen, sê Majikela. In Mitchells Plain was dit ook ’n bloedige Nuwejaar toe twee mans in afsonderlike voorvalle vermoor is. In Beacon Valley is ’n 23-jarige man doodgelem. Die bloedige voorval het 04:20 in die vroeë oggendure in Austin Crescent gebeur. Die man is verskeie kere gesteek en is op die toneel dood. Twee broers is ook in New Woodlands raakgeskiet en nóg een is noodlottig gewond. Die voorval het in Nita Spilhaus Crescent gebeur. Die twee gewonde broers is tans in ’n ernstige toestand in die hospitaal. Volgens Majikela is geen verdagtes nog vir enige van die voorvalle gearresteer nie en twee sake van moord en twee van poging tot moord is geopen.