'N MAN van die Oos-Kaap was Dinsdag so bly toe die hemel se sluise in die droogtegeteisterde Jansenville oopgegaan het, dat hy sommer in 'n poeletjie buite 'n winkel 'n duik gevat het. Dit was die eerste ordentlike reënval in ses maande in dié  gebied. Thobile Maerman het 'n duik gevat in die water wat buite ’n Shoporite Usave-winkel opgedam het. James-Dean Smith, winkelbestuurder, het die hele gedoente verfilm het. Hy sê aan News24 Maerman het belowe om dit te doen as God sy gebede vir  reën beantwoord. Smith sê die water het nog nooit so baie opgedam soos Dinsdag nie. “Dit was so baie dat dit tot in die winkel gevloei het.” Smith sê hy was baie emosioneel toe die eerste reëndruppels begin val. 