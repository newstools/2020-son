DIE Chilli Boys se MultiChoice Diski Challenge- span sal nou sonder Daine­ Klate as afrigter ’n sukses van 2020 moet maak. Klate en die Baai se enigste top-flight sokkerspan se paaie het geskei. Die span sal nou deur Mbuyiselo Sambu afgerig word. Luidens gerugte was dit as gevolg van Klate se swak rekord as afrigter van Chippa se B-span. Dis ten spyte van die feit dat Klate goeie werk gedoen het deur plaaslike jong spelers in te bring. Die feit dat die span 12de op die punteleer is, is glo die rede waarom Klate moes pak en waai. Onder Klate het Chippa se MDC-span vyf oorwinnings behaal, drie keer gelykop gespeel en 10 nederlae beleef. Hy het in Mei verlede jaar sy UEFA B- afrigting-lisensie voltooi en was ses maande in beheer van die MDC-span. Klate het egter geen kwade gevoelens teenoor Chippa se grootbase nie. “Ek het baie geleer van afrigting, asook die spelers. “Ek dink ons het iets goeds gebou en daarom was dit hartseer om tot siens te sê aan die spelers, maar dié dinge gebeur en is deel van die sport,” sê hy. Klate los baie talent agter met spelers soos Ronaldo Maarman, Diego Appollis, Keegan Assam en Lonwabo Balfour wat as toekomstige sterre na vore getree het. Klate sê hy is glad nie klaar met afrigting nie. Hy beplan nou om sy UEFA A-lisensie te voltooi.