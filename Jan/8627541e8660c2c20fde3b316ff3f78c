DIS ’n nuwe jaar, maar die streke met Metrorail se treine bly dieselfde. Donderdagoggend is ’n man met ’n mes gesteek, passasiers is beroof, ’n trein het gebrand en die treine was laat. Pendelaars het Donderdag op Whats­App-groepe oor die voorval gepraat. Die rooftog en aanval het by Ysterplaat-stasie gebeur. Volgens Riana Scott van Metrorail het hulle van ’n rooftog gehoor. Jaart “Die trein het gestop sodat Metrorail Protection Services kon ondersoek instel. Ons kon nog nie feite kry of vasstel dat die rooftog en messtekery gebeur het nie.” Intussen is ’n treinwa wat in Retreat in die jaart was, Woensdagaand uitgebrand. Metrorail se streekbestuurder, Richard Walker, het gesê die brand is gou in bedwang gebring. Die trein is herstel en is gisteroggend weer in gebruik geneem. Die Wes-Kaapse minister van vervoer en openbare werke, Bonginkosi Madikizela, en die minister van gemeenskapsveiligheid, Albert Fritz, het die voorval veroordeel. Ontbind Madikizela het gesê hy vergader op 22 Januarie met die nasionale minister van vervoer, Fikile Mbalula, om ’n oplossing te kry vir die probleem. “Ek het my daartoe verbind om met die uitdagings in die spoorstelsel te deal,” het Madikizela gesê. Fin24 berig Mbalula het ook gesê die war room wat ingestel is om Prasa reg te ruk, word ontbind. Die staats­beheerde administrateur gaan nou die job oorvat.