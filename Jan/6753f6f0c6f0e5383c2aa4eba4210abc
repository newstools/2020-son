SUID-AFRIKA se Lloyd Harris het sy algehele posisie op die wêreldranglys van beroepstennis met ag plekke verbeter deur die kwarteindronde van die ATP 250-toernooi in Ade­laide te haal. Harris, wat as kwalifiseerder aan dié toernooi deelneem, het gister vir Laslo Djere van Serwië – 40ste op die wêreldranglys – met 7-6 en 6-3 geklop. Dié sege en Maandag se wen met 7-6, 3-6 en 6-4 teen Cristian Garín van Chili het Harris van 99ste tot 91ste op die ranglys laat verbeter. Die Suid-Afrikaner kom vandag in die kwarteind teen Spanje se Pablo Carreño Busta te staan. Dié kragmeting sal Harris se moeilikste een nog wees, want Carreño Busta is die wêreld se 30ste gekeurde speler en het onlangs in die ATP Cup-toernooi geskitter in sy span se algehele tweede plek in dié nuwe opwindende spantoernooi. Die Spanjaard het ook gister korte mette gemaak van die Fransman Jérémy Chardy in sy ATP 250-kragmeting deur met 6-3 en 6-2 te wen.