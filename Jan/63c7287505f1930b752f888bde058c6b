ONDERHANDELINGE is in ’n gevorderde stadium om twee gesoute Springbok-losvoorspelers terug te lok na die Lions. Rudolf Straeuli, die uitvoerende hoof van die Leeus, het gister bevestig dat onderhandel word om Jaco Kriel (Gloucester) en Willem Alberts (Stade Francais) vir die res van die seisoen by hul Superrugby-groep in te sluit. Ivan “Cash” van Rooyen (breier) het ook gister sy toergroep bekend gemaak. Dis vir sy veldtog wat Saterdag teen die Jaguares in die Estadio José Amalfitani in Buenos Aires (01:00 SA tyd) afskop. Die senter Dan Kriel en stut Carlu Sadie, wat van die Kaap af Johannesburg toe geskuif het, gaan saam reis. Kriel is die tweeling-broer van die Bok-senter Jesse Kriel, wat voorheen vir die Bulls uitgedraf het. Sadie het laas jaar in 16 games op ’n leenooreenkoms vir die span van Johannesburg gespeel.