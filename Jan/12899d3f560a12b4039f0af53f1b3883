VANJAAR gaan sommer ’n lekker jaar wees vir skool toe gaan vir die leerders aan die Hoërskool Kenhardt in die Noord-Kaap. Danksy ’n ruim skenking van ’n sonkragfirma kan die leerders nou in hulle splinternuwe laboratorium leersame wetenskap­eksperimente doen. Dié nuwe laboratorium is kort voor die aanvang van 2019 se eindeksamen aan die skool oorhandig. Die wetenskap-onnies is gaande oor wat hulle danksy hierdie lab in die nuwe skooljaar met die leerders sal kan vermag. Die lab is daarop gemik om die hoërskool se Stem-program te ondersteun en leerders te motiveer om wetenskapvakke op skool te kies. Stem staan vir science, technology, engineering en maths. Dis die vakke waarop die Stem-kurrikulum gegrond is. Die doelwit is om leerders in dié vakke ’n hupstoot te gee. Lerato Rabapane, die skool se wetenskap-onnie, is baie opgewonde oor die lab en fasiliteite. “Nou gaan dit vinniger en veiliger wees om eksperimente met die leerders te doen.” sê sy. Navorsing wys dat die verskaffing van geskikte lab-toerusting in wetenskap die leerders in staat stel om direk met die ingesamelde data te interact. Dit lei dan tot ’n beter begrip oor wetenskapmodelle, teorieë en begrippe. Wie natuurlik uit hulle vel bars van opgewondenheid, is die leerders wat die eerste in hulle skool se geskiedenis is om van dié nuwe fênsie gadgets gebruik te maak. ’n Leerder in gr. 10 het aan Son op Sondag gesê: “Ek is baie opgewonde oor ons nuwe lab met al sy toerusting. “Nou is ons nie net in staat om al ons eksperimente te doen nie, maar ook om ons werk beter te verstaan.” Die opgraderings is deel van Aries Solar Power se maatskaplike ontwikkelingsprogram. Dié sonkragplaas is naby die Kenhart-gemeenskap geleë en het vroeër ingespring om ’n wiskunde-en-wetenskaponderwyser by die plaaslike hoërskool aan te stel nadat die skool vir ’n baie lang tyd nie so ’n onderwyser gehad het nie. “Ons benodig leerders met vakke soos wiskunde en wetenskap om hulself later te bekwaam in ingenieurswese en tegniese studies,” meen Anna Letsoalo, Aries se senior beampte vir ekonomiese ontwikkeling.