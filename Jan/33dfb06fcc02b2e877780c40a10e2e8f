SUID-AFRIKA se oë is nou op die Met gerig. Dit word op 1 Februarie op Kenilworth beslis. Wedders wag in spanning om te hoor of die Queen’s Plate-wenner, Vardy, aan die spogwedren gaan deelneem. Die afrigter Adam Marcus behoort nou enige dag uitsluitsel te gee. Vardy het gewys hy is ’n ster van die toekoms toe hy Saterdag op Kenilworth maklik met Hawwaam en Do It Again afgereken het. Hy is nou skielik die perd op almal se lippe. Twee Springbokrugbyspelers, Steven Kitshoff en Faf de Klerk, was dié slag aan die verloorkant. Hulle hoop was daarop gerig dat Hawwaam en Do It Again eerste verby die wenpaal sal nael. ’n Ander perd wat sterk na vore getree het en na ’n sterk Durban July-kandidaat lyk, is Queen Su­preme, uit die stal van Mike de Kock. Die vier jaar oue merrievul het die sesde wedren op Kenilworth verspot maklik gewen en sodoende haar vyfde sege in sewe wedrenne behaal. Rondtrippel Die byeenkoms het wel twee “negatiewes” gehad. Die perde het weens probleme met ’n skoen en ’n saal 20 minute voor die hoofwedren gestaan en rondtrippel voordat hulle die hekke kom binnegaan. Die Suid-Afrikaanse bokskampioen Kevin Lerena is ook nooit op TV gewys terwyl ’n onderhoud op die baan met hom gevoer is nie.