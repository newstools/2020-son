RUAN Terblanche het die nasionale keurders die tweede keer binne ’n week ’n ding of twee gewys. Die 18-jarige aanvangskolwer van die Boland het sy tweede 100-tal agtereenvolgens in ’n senior provinsiale wedstryd aangeteken. Dit volg nadat hy onverklaarbaar uit die Suid-Afrikaanse o. 19-span vir die World Cup op tuisbodem weggelaat is. Dié span het Vrydag sy openingswedstryd teen Afganistan verloor. Suid-Afrika is saam met Afganistan, Kanada en die Verenigde Arabiese Emirate in groep D geloot. Hy speel Woensdag in Potchefstroom teen Kanada. Terblanche het verlede week 105 in ’n provinsiale meerdaagse wedstryd teen Easterns aangeteken. Toe, in die stryd teen KwaZulu-Natal Binnelande (KZNB) Vrydag op Boland Park in die Paarl, het hy met ’n geduldige 142 (12x4, 1x6) geskitter. Sy beurt het grootliks bygedra dat die Boland sy eerste beurt op 447/7 gesluit kon verklaar. Henry Williams, afrigter van die Boland, was vol lof vir Terblanche. “Ek weet nie waarom hy nie in die World Cup-span is nie. Ek kan nie daaroor kommentaar lewer nie,” het Williams gesê. “Hy is beslis in ’n klas van sy eie en ’n besonder talentvolle speler.” Die stryd teen KZN het, nes dié teen Easterns verlede week, onbeslis geëindig. Terwyl Terblanche die nasionale keurders met stof tot nadenke gelaat het, het sy spanmaat Isma-eel Gafieldien ’n duidelike boodskap aan die Cape Cobras se breier, Ashwell Prince, gestuur. Gafieldien het, nes Terblanche, ook sy tweede 100-tal in ’n ry aangeteken. Hy het teen Easterns 115 lopies behaal. Toe wys hy dit was geen vloekskoot nie met ’n beurt van 136 (15x4) teen KZNB. Hy staan tans in die derde plek op die kolwersranglys met 466 lopies. Die 23-jarge kolwer spog nou al met drie 100-talle in sy kort eersterangse loopbaan. Intussen het die meerdaagse wedstryd tussen die Suidwestelike Distrikte en Oostelike Provinsie in Oudtshoorn ook onbeslis geëindig.