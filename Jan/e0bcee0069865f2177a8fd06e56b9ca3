DIE cops het hierdie week nog ’n persoon gearresteer vir die bedryf van ’n daggaplantasie. Brig. Mohale Ramatseba, polisiewoordvoerder, sê die cops het Donderdag op ’n plaas sowat 23 km buitekant Garies in die Noord-Kaap toegeslaan. Die polisie het inligting ontvang dat ’n groot daggaplantasie daar gekweek word. Lede van Garies Vispol, misdaad­intelligensie, die honde-eenheid, Pop en die sentrum vir kriminele rekords het op die plantasie afgekom. Hulle het die 63-jarige eienaar en plaasboer op die spot gearresteer. Die daggaplante is ook gekonfiskeer. Intussen het brig. Francis Hender, bevelvoerder van die Namakwalandse area, die publiek bedank vir die waardevolle inligting wat hulle aan die cops gegee het. Hy’t die cops ook geloof vir die vinnige opvolgwerk en arrestasie. ’n Inwoner sê: “Garies is vol tik-verkopers en ander dwelmhandelaars, maar daar word op ou mense jag gemaak wat die medisinale waarde van dagga sien. Hulle kan dit gebruik vir ’n ekstra inkomste.” In November 2019 is twee vroue, Carolina Lombard (56) en Huibrecht Cilliers (50), ook hier gearresteer. Hulle het blykbaar daggaplantjies in ’n hidroponiese kweekhuis in die droë Kamiesberg-area gekweek. ’n Woordvoerder van die Valke, kapt. Nomthandazo Mnisi, het toe ook vertel dat hulle op info van die publiek gereageer het. Die Valke het op daggaplantjies in potplante, daggaroom en ander verwerkte olies in ’n kweekhuis afgekom. Hulle het op toerusting en produkte ter waarde van ongeveer R1 miljoen beslag gelê. Hulle het in die Springbok Landdroshof op klagte van dwelmhandel verskyn. Albei is op borgtog van R1 000 elk vrygelaat. Volgens Mnisi sal hulle weer later in die hof verskyn.