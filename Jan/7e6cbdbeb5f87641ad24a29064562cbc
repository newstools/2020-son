NEIL Powell (afrigter) se Blitsbokke gaan die naweek in Hamilton, Nieu-Seeland, met ’n “nuwe” spelmaker in hulle geledere speel. Die “nuwe” man is natuurlik Cecil Afrika, 31-jarige Blitsbok-veteraan en met 1 440 punte SA se voorste sewespuntemaker ooit. Hy sukkel die afgelope jaar met beserings en het laas seisoen nege toernooie as gevolg daarvan misgeloop. Hy is egter oorstelp om terug te wees. “Dis great om terug in die squad te wees en ek is baie gretig om terug op die veld te wees en te speel. “Die opwarmingswedstryde wat ek in Kenia en Dubai gespeel het, het die bloed weer lekker laat vloei en ek wil net aan die gang kom. “Ons moet opvolg op die goeie werk wat die manne in Dubai en Kaapstad gedoen het. “As ons doen wat ons ge­oefen en beplan het, en doen wat van ons verwag word, gaan ons kompeterend wees,” sê dié boorling van Virginia. Druk Die mededinging om plekke in die Blitsbok-span is nou strawwer as ooit. Dit gaan interessant wees om te sien hoe die spelers mekaar later in die seisoen druk vir plekke vir die Olimpiese Spele in Tokio, Japan. Afrika ding saam met manne soos byvoorbeeld Justin Geduld, Selvyn Davids, Kurt-Lee Arendse en Dewald Human mee om die losskakel­posisie. Afrika sê hy sal graag die vliegtuig na Tokio wil haal. “Ek sal graag deel van daai squad wil wees, maar voor dit kan gebeur, moet daar baie gebeur. “Ek moet ook goed speel in Hamilton en aan die afrigter se vereistes voldoen,” meen hy. BLITSBOKKE: Chris Dry, Angelo Davids, Impi Visser, Zain Davids, Wer­ner Kok, JC Pretorius, Branco du Preez, Selvyn Davids, Justin Geduld, Cecil­ Afrika, Muller du Plessis, Stedman Gans en Sako Makata (bank). Saterdag 02:03 – Japan 07:30 – Engeland Sondag 01:13 – Kenia