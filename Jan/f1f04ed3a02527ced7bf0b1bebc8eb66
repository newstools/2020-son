MEGHAN, hertogin van Sussex, se derra laat geen geleentheid verbygaan om sy dogter af te kraak nie. Oom Thomas Markle se dokkie, Thomas Markle: My Story, is Woensdagaand in Engeland uitgesaai. Ek sien op Channel24 die 90 minute lange program is oor ses dae verfilm in prins Harry se skoonpa se huis in Mexiko. Die pa van drie praat so sleg van sy jongste dogter en die royals, maar dan verlang hy dat Meghan ’n hand na hom uitreik. In die dokkie sê hy: “Ek’s 75 jaar oud en dit is nou tyd om na Daddy te kyk.” In dieselfde asem bieg Meghan se derra dat hy betaal is vir die dokkie. “Ek gaan myself defend en ek gaan daarvoor betaal word. Ek gee nie om nie. In hierdie stadium skuld hulle my. “Die royals skuld my. Harry skuld my. Meghan skuld my. “Ek moet vergoed word vir dit wat ek deurgemaak het.” Oom Tom sê ook hy dink sy dogter (38) en haar man (35), wat onlangs aangekondig het hulle wil onthef word van hulle koninklike pligte, het die plot heeltemal verloor. “In hierdie stadium dink ek albei van hulle is besig om lost souls te word.” Hy meen hulle is nie reg in hulle kop om nie meer lid van die Britse monargie te wil wees nie. “Toe hulle getroud is, het hulle ’n commitment aangegaan. “Daai commitment was om lede van die royal familie te wees en die royals te verteenwoordig. “Dit sal onnosel wees van hulle om dit nie te doen nie.” Sjym, ek dink oom Tom is net upset omdat hy as gevolg van Megxit waarskynlik nou nog minder relevant gaan wees.