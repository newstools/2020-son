DIE klub se bynaam is dalk die Red Devils, maar Manchester United sal omtrent sweet oor die Januarie van hel wat op hom wag. Asof dit nie genoeg is dat ’n beseringskrisis dreig om sake vir die eens magtige Engelse Premierliga-klub omver te gooi nie, moet hy ook verskeie opeenvolgende wedstryde in verskillende kompetisies trotseer. United moet ’n hele 8 wedstryde binne net 25 dae speel. En dié rush hour het sommer al Saterdagaand begin toe Ole Gunnar Solskjær (manager) en sy span Wolverhampton Wanderers in die derde ronde van die FA Cup gepak het. Die telling was 0-0 op Wolves se tuisveld. Dit beteken die spanne moet mekaar op 14 Januarie weer pak in ’n game wat sal bepaal wie na die vierde ronde deurdring. Môreaand wag ’n groter uitdaging op die Red Devils. Hulle pak Manchester City­ in die eerste been van die Carabao Cup se halfeindronde. Saterdag moet hulle Norwich City in die Premierliga aanvat voor hulle herontmoeting met Wolves op Old Trafford. Daarna moet Solskjær en sy troepe op 19 Januarie na Anfield reis om die onoorwonne Liverpool in die Premierliga aan te vat. Drie dae later wag Burnley op Old Trafford vir nog ’n ligawedstryd. En as United die vierde ronde van die FA Cup haal, sal hulle op 25 Januarie wéér in aksie wees. Op 29 Januarie pak United en City mekaar dan weer in die tweede been van die Carabao Cup se halfeindronde. En nou vir nóg slegte nuus met betrekking tot United se veldtog ... Dit lyk asof nóg ’n sleutelspeler ’n langtermynbesering opgedoen het. Harry Maguire het Saterdag teen Wolves hinkepink van die veld afgestap. Die jongste nuus is dat Maguire klaar nie beskikbaar is vir môre se Carabao Cup-ontmoeting met City op Old Trafford nie. United sit reeds met groot leemtes in sy middelveld. Scott McTominay en Paul Pogba is vir onderskeidelik twee maande en ’n maand buite aksie. Solskjær verkies egter om nie oor die fix­tures list mismoedig te raak nie. “Onthou, ons het in Desember in 29 of 30 dae in 9 wedstryde gespeel. Ons kan maar net sowel só voortgaan. “Ons kan in Februarie aan so ’n bietjie rus dink. “Ons moet net deur hierdie maand kom. Dit is nie ’n probleem nie,” het Solskjær gesê.