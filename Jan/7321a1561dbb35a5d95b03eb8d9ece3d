DIE Britse bokser Billy Joe Saunders sê die Mexikaan Canelo Álvarez kán geklop word – en sê hy is die ou wat dit gaan doen. Die onoorwonne Saunders is só gretig om Álvarez te pak dat hy bereid is om van die supermiddel- na die ligswaargewigafdeling op te skuif. Saunders sê Álvarez is sy groot mikpunt vanjaar. As hy Álvarez in die kryt kan kry, sal dit wêreldwyd belangstelling wek. Álvarez het einde verlede jaar die oë laat rek toe hy na die ligswaargewigafdeling opgeskuif het om ’n vierde wêreldtitel te wen. Dis toe hy korte mette van Sergey Kovalev gemaak het. Saunders sê: “Ek wil Canelo hê, want almal sê hy is die beste. “Floyd Mayweather is tot dusver die enigste man wat hom kon klop, maar ek weet ek gaan die tweede wees. “Natuurlik besef ek dit sal ’n helse geveg wees, maar ek het altyd geweet dat ons paaie eendag sal kruis. “Daarom is ek 100% oortuig ek sal hom kan klop om onoorwonne te bly.” Saunders is onoorwonne na 29 gevegte; Álvarez het 53 van sy 56 gevegte gewen.