DIE laat blitzkrieg van paaltjies deur Ben Stokes het gemaak dat Engeland die tweede toets op Nuweland met 189 lopies gewen het. Stokes het Dwaine Pretorius en Anrich Nortjé se paaltjies in ’n japtrap gevat en die Proteas se weerstand gebreek net toe dit wou lyk of hulle sou kon oorleef. Betrap Suid-Afrika het Dinsdagoggend met sy telling op 126/2 voortgekolf. Dean Elgar en Zubayr Hamza was reeds in die pawiljoen. Die naguiltjie Keshav Maharaj (2) het nie lank gehou nie. James Anderson het hom l.b.w. betrap. Faf du Plessis het saam die debutant Pieter Malan weerstand gebied – voordat eersgenoemde sy paaltjie op onverklaarbare wyse weggesmyt het. Hy het ’n slog-sweep van Dom Bess af probeer speel, maar hy het die bal na ’n veldwerker op regby geslaan. Dit was die end van enige hoop wat Suid-Afrika gehad het om die wedstryd te wen. Hulle het toe net probeer oorleef en om ’n onbesliste uitslag af te dwing. Teen middagete was Suid-Afrika op 170/4. Toe spel hervat, is Malan se vegtersbeurt beëindig nadat hy ’n buiterand van ’n Sam Curran-aflewering gekry het. Stokes, op tweede glip, het sy sesde vangskoot van die wedstryd benut. Quinton de Kock en Rassie van der Dussen het hulle daarna goed ingegrawe en baie goed verdedig. De Kock het min moeite ondervind om die losballe grens toe te slaan. Met sy telling op 50 het hy het egter kop verloor en ’n skadelose bal van Joe Denly in die middebaanveldwerker se hande geslaan. Opgebruik Van der Dussen het sy paaltjie met die telling op 237 verloor. Nes De Kock het hy dit weggegee. Hy het ’n bal aan die bykant van ’n moeë Stuart Broad in Anderson se hande geflick. Van der Dussen het net 17 aangeteken, maar 140 waardevolle balle opgebruik om die onbesliste uitslag te probeer afweer. Hy sal homself skop omdat hy dit ook só weggegee het. Pretorius was die volgende een wat gegaan het. Hy het by ’n Stokes-aflewering die buiterand gekry. Joe Root, op eerste glip, het die res gedoen. Nortjé is daarna ook in die glippe gevang – dié keer deur Zak Crawley. Vernon Philander het in sy laaste toets hard probeer walgooi. Hy is ook van ’n Stokes-aflewering in die glippe gevang – op 8 van 71 balle. Suid-Afrika was almal uit vir 248, met 9 boulbeurte oor.