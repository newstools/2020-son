“EK MOET gaan werk ... Iémand moet die krag huis toe bring.” So sê Luzahn Benjamin, ’n matrikulant van die Hoërskool Lavender Hill. Luzahn het gister uitgevind sy is een van 80 matrieks van haar skool wat geslaag het. Maar Luzahn se droom om ’n pilot te word moet maar saam met haar matrieksertifikaat op die rak wag. Sy sê: “Ek voel goed oor my prestasie, maar vir nou gaan ek eers werk soek om my familie te onderhou. Dan sal ek my droom volg.” Fuad Viljoen, die nuwe skoolhoof hier, het die uitslae gister met groot trots gedeel en die leerders wat gedruip het, gemotiveer om terug te kom om oor te skryf. Lewenslank Die skool het ’n slaagsyfer van 89,9% behaal, met 89 leerders wat geskryf het en 9 wat gedruip het. Viljoen het gesê: “Moenie matriek as die einde van jou loopbaan sien nie. Dit moet lewenslank wees. “Julle het gewys wat julle kan doen en hierdie stukkie papier sal baie deure vir julle oopmaak.” ’n Baie trotse Emeriche Myburgh het self haar dogter Micheala se uitslae kom haal. Myburgh sê: “Ek is baie trots op my kind. “Ek leer ál my kinders ja ons bly in die bos, maar jy hoef nie soos die bos te wees nie.”