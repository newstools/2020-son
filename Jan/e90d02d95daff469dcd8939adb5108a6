DRIE mans is in hegtenis geneem nadat hulle met ’n onwettige vuurwapen, drie skaap­karkasse, -ledemate en -velle verbind is. Dít kom nadat ’n boer van Makhanda (Grahamstad) op sy plaas op 10 slagtonele afgekom het. Die vonds het hom laat besef 10 skape is op sy plaas gesteel en geslag. Kapt. Khaya Tonjeni, ’n woordvoerder van die polisie, sê die polisie se misdaadintelligensie- en honde-eenheid en operasionele sentrum het saamgewerk en ’n onwettige wapen opgespoor. “Later is ’n man by ’n huis in Uitbreiding 7 gevang met drie skaapkarkasse, die koppe van drie Dorpers, bebloede klere, vyf skaappote en ses skaapvelle in sy besit. “Toe die verdagte ondervra is oor die vuurwapen wat gevind is, het hy die lede na sy huis in Ethembeni gevat. “Daar het hy ’n jaggeweer, ’n 300-kaliber (Winchester) Magnum, uitgewys. “Hy het beweer ’n vriend, wat ’n bekende veedief is, het die geweer vir hom gegee.” Verwag Die vriend en nog ’n medepligtige is toe gearresteer. Hulle word aangekla van veediefstal en die besit van ’n ongelisensieerde vuurwapen. Die verdagtes word môre (Donderdag) in die plaaslike landdroshof verwag. Lt.genl. Liziwe Ntshinga, die provinsiale polisiekommissaris, was vol lof vir die vinnige arrestasie van die verdagtes. “Ons moet almal vastrek wat hulle skuldig maak aan veediefstal, so ook diegene wat die onwettige bedryf ondersteun,” het die kommis­saris gesê.