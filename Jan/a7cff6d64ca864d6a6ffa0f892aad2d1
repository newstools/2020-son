’N JONG ma is in rou gedompel nadat haar dogter ’n dag ná haar verjaardag gesterf het. Sihle Tokwe (8) was ’n meisiekind wat nogal op Boxing Day gebore was. Sihle, van KTC naby Guguletu, is Vrydagmiddag dood nadat ’n muur op haar geval het. Sy het net die vorige dag verjaar. Haar ma, Zikhona Tokwe (27), is steeds geskok oor die voorval. Sy sê Sihle was haar enigste kind en sy is baie hartseer oor wat gebeur het. Volgens haar het Sihle in Ntamostraat saam met haar tjommies gespeel toe een van die neighbours se muur op haar geval het. Sy is op slag dood, vertel Zikhona. “Ek weet nog nie eens hoe ek dit vorentoe gaan hanteer nie. “Ek weet ook nie of ek dit ooit eendag sal kan aanvaar of verwerk dat my kind ’n dag ná haar verjaardag gesterf het nie,” huil die hartseer ma. “Ek is nie seker hoe die muur net so geval het nie, want daar was nie eens ’n aanduiding dat dit ’n swak muur was nie. “Een van haar tjommies het huil-huil hier by die huis aangekom om te kom sê wat met Sihle gebeur het. “Eendag is jou kind die gelukkigste kind op die aarde, want ons het geskenke en ’n koek vir haar verjaardag gekoop. “En die next dag is sy nie meer daar nie. Dis baie seer.” Sihle se ouma Eunice Bulawa sê sy was ’n “baie spesiale en slim kind”. Volgens haar het Sihle altyd ’n smile op haar gesig gehad en sy het nooit teëgepraat nie. Bulawa voeg by: “As jy haar sou vra om iets te doen, het jy geweet sy gaan dit doen nes jy vir haar gevra het. “Selfs by die skool was sy baie slim. “Sy het in ál haar skoolvakke geslaag. “Ek is baie hartseer. Sy het haar hele lewe nog voor haar gehad. “Die tyding het as ’n baie groot skok aan ons almal in die familie gekom.” Kol. Andrè Traut, polisiewoordvoerder, het gesê ’n geregtelike doodsondersoek is in verband met die voorval geopen.