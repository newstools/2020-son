TERWYL ’n storm reeds rondom ’n senior cop by die Atlantis Polisiestasie woed oor beweerde seksuele teistering het nóg ’n klaer na vore gekom. Verskeie organisasies van Atlantis is bekommerd oor die beweringe teen die senior beampte. Son het vroeër oor die beweerde teistering berig. Petrus van Staden van die organisasie Stop The Silence­ het ook sy kommer oor die situasie in Atlantis uitgespreek. Volgens Van Staden moet die beampte onmiddellik uit die gemeenskap verwyder word. Hy meen die beampte het sy mag misbruik. “Hoe kan so ’n man die dorp beskerm as hy hom skuldig maak aan sulke growwe oortredings?” vra hy. ’n Vrou (29) het in ’n emosionele onderhoud aan Son vertel sy is al langer as 10 jaar ’n slagoffer van die vermeende sekspes cop. “Alles het begin toe ek 18 jaar oud was en die cop my ’n lift huis toe gegee het. “Hy het my betas en my hand op sy privaat dele gesit, waarna hy ’n R10 in my hand gestop het. “Ons het in daai stadium finansieel baie gesukkel en hy het dít gebruik om my seksueel te misbruik. “Ek kon toe niks sê nie omdat ek moes dink aan my familie en gedreig is deur die spulse cop,” vertel sy. “Hy het gereeld kos na ons huis aangedra sodat hy my kon betas,” sê sy terwyl die trane oor haar wange rol. Sy vertel sy kon nooit met iemand hieroor praat nie en het hom probeer vermy. Die cop het verlede jaar na bewering ’n vroulike kollega op Whats­App ’n “n****r en t**f” genoem nadat hy aangedring het op foto’s van haar vagina. Die cop is nog nie aangekla of gearresteer nie en werk steeds houtgerus by die stasie. Volgens kol. Andrè Traut, polisiewoordvoerder, word twee klagte teen die cop op die oomblik ondersoek.