JASON Rohde se skelmpie het haar gister self in die beskuldigdebank in die Kaapse landdroshof bevind. Dis nadat Jolene Alterskye (38) haar in Februarie uitgelaat het oor die regstelsel en die polisiebeamptes wat daarvoor verantwoordelik is dat haar boyfriend tronk toe gestuur is. Rohde is skuldig bevind aan die moord op sy vrou, Susan. Haar lyk is op 24 Julie 2016 in die badkamer van hulle hotelkamer op die Spier-landgoed gevind. Sy het saam met Rohde sy werk se jaarlikse konferensie bygewoon. Hy was toe nog Sotheby’s Eiendomme se main konyn. Alterskye was ’n verkoopsagent vir Sotheby’s en was ook op die konferensie. Regter Gayaat Salie-Hlophe het Rohde tot 18 jaar tronkstraf gevonnis. Hy is toe dadelik toegekap. Alterskye het op haar Facebook-blad die regstelsel veroordeel en gesê dit was net om te wys hulle kan ’n high profile wit man toesluit. Op die polisie se amptelike Facebook-blad is gespog oor die uitnemende speurwerk van die beamptes, sers Marlon Appollis en Stephen Adams. Daarop het sy reply: “Dié twee beamptes het niks anders gedoen as om te lieg nie. Hulle het onwettig opgetree toe hulle my huis ondersoek het en my kind sonder toestemming geïntimideer het.” Sy het ook te kenne gegee dat sy die beamptes met whisky moes omkoop om gekonfiskeerde items terug te kry. Alterskye het later in ’n brief aan die nasionale vervolgingsgesag verskoning gevra aan Salie-Hlophe en die twee beamptes. Die regter, Appollis en Adams het egter voortgegaan om klagte van naamskending en laster aanhangig te maak. Alterskye verskyn weer op 10 Maart in die Kaapse landdroshof.