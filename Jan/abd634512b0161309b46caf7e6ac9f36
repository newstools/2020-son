ASOF dit nie erg genoeg is dat sy haar geliefde suster skielik aan die dood moes afstaan nie, moes sy ’n week ná die begrafnis met ’n skok ontdek dat haar suster se graf heeltemal inmekaar geval het. Moira Brander (65) van Retreat sukkel om die trane terug te hou as sy praat oor die toestand waarin sy haar suster, Rachel Witbooi (66), se graf in die Plumstead-begraafplaas gevind het. Brander sê haar suster is op 7 Desember begrawe ná ’n skielike hartaanval. ’n Week later, op 14 Desember, wou Brander blomme op haar suster se graf gaan sit. En toe kry sy die skok van haar lewe ... “Toe ek daar kom, was net my suster se kruis daar, want haar graf het heeltemal geval in ’n gat wat die grawers besig was om te grou vir ’n volgende begrafnis. “Dit was nie ’n mooi prentjie nie. Ek kan nie verstaan hoe die grawers dan te werke gegaan het nie. “Ek het dan juis R4 500 ekstra opgedok vir ’n privaat graf en toe gebeur dít.” Brander sê niemand kon vir haar antwoorde gee oor wat skeefgeloop het nie. “My suster was my alles en ons het planne gemaak om die Kersfees saam te spend. En ek weet nie hoe ek sonder haar gaan voortgaan nie. “Hierdie graf is haar laaste rusplek en ek is seker dat sy nie baie happy in haar graf is met die dinge wat gebeur het nie.” Son op Sondag is saam met Brander na die Plumstead-begraafplaas. En tot Brander se verbasing was haar suster se graf toe herstel. Die Stad Kaapstad se burgemeesterskomiteelid belas met gemeenskapsdienste en gesondheid, Zahid Badroodien, sê ruimte vir grafte is hoog in aanvraag in die suidelike voorstede vir Saterdag-begrafnisse. Hy sê die Plumstead-begraafplaas het gemiddeld 72 begrafnisse per maand. “Baie van hierdie begrafnisse is vir private, vakante grafte. “Tien begrafnisse word normaalweg op ’n Saterdag in die Plumstead-begraafplaas gehou. Daarom is daar beperkte oorblywende rye van privaat grafte beskikbaar wat nie maklik weg van onlangs gebruikte grafte versprei kan word nie. “Die vakante graf langs dié van Rachel Witbooi is uitgegrawe en voorberei vir ’n burial op 14 Desember. Tydens die grawery het van die soil van Witbooi se graf per ongeluk in die nuwe graf geval.” Hy sê dis most unfortunate dat Brander haar suster se graf besoek het juis toe grafgrawers besig was om die soil te herstel. Volgens hom is Witbooi se graf intussen weer netjies herstel deur ’n kontrakteur.