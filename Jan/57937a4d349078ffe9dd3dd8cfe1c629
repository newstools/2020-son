’N TIENERSEUN is enkele meters van sy shack in Despatch doodgesteek. Brian Witbooi (17) is kort voor 01:00 Woensdag in Khozistraat gevind. Sy broer het met hom hospitaal toe gejaag, maar hy is by sy aankoms dood verklaar. Kapt. Gerda Swart, ’n polisiewoordvoerder, sê die motief word nog ondersoek, maar Witbooi het ten tyde van die steekvoorval nie sy selfoon of beursie by hom gehad nie. Hy is een keer in die bors gesteek. Afgekom “Sy 19-jarige broer het gehoor hoe iemand naby hulle shack moan en het gaan ondersoek instel. “Hy het toe op sy jonger broer met ’n steekwond in die straat afgekom. Witbooi is met ’n private kar na die hospitaal geneem, maar was dood by aankoms.” Swart sê Witbooi is Dinsdag 23:00 by die huis weg sonder om vir enige iemand te sê waarheen hy gaan. Enige een met inligting word versoek om die ondersoekbeampte, AO Deon Janse van Rensburg, te kontak by 082 897 3060.