DIE Kaapse Skiereiland-Universiteit vir Tegnologie (CPUT) kry môre ’n gulde geleentheid om vas te stel waar hy is in terme van sy voorbereiding vir vanjaar se Varsity Shield. Die huidige Shield-kampioen kom op Florida Park in Ravens­mead in ’n opwarmingstryd teen die Stormers te staan. Die Tekkies, afgelei van hulle ou naam, Pentech, het reeds ’n hele paar personeellede van hulle seëvierende 2019-span verloor. Hulle inspirerende voormalige afrigters Ricky Petersen en Rito Hlungwani is nie meer aan boord nie. Die span word tans deur Alastair Theys en Jongi Nokwe gebrei. Manne soos Keadon Consul, Jeandré Coetzee, Ameer Hendricks, Jurick Lewis en Asisipho Malotana is almal vir die span verlore, terwyl sy gereelde kaptein, Lunathi Nxele, nog herstel van ’n besering wat hy laas jaar opgedoen het. Kultuur Randy Brinkhuis, een van die span se uitblinkers laas jaar, sien uit na môre se opwarming. “Ons sien beslis daarna uit om ons teen die Stormers te toets,” vertel Brinkhuis. “Ons het nuwe afrigters en ’n paar nuwe gesigte in die span, maar ons stelsel en kultuur bly dieselfde. “Ons speel steeds dieselfde game en krediet moet aan die nuwe coaches gaan. “Ons het wel ’n tekort aan diepte in sekere posisies, maar ons sien uit na ’n lekker uit­daging.” CPUT kom môre van 13:30 teen die Stormers in ’n 20 minuut lange chukka te staan.