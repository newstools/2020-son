DIE oë van Suid-Afrika se voorste afrigters en wedders is môre op die GrandWest Casino gerig. Dis daar waar die loting vir die jaarlikse Met-perdewedren gaan plaasvind. Dié spogwedren word op 1 Februarie op Kenilworth oor 2 000 m beslis. Dié wedren is die eerste keer in 1883 gehou. Talle van Suid-Afrika se heel beste perde, insluitende die legendariese Pocket Power, het die wedren oor die jare gewen. Pocket Power het drie jaar agtereenvolgens eerste verby die wenpaal genael. Omdat die loting so ’n groot rol speel, sal wedders 13:10 vasgenael voor die TV sit wanneer dit regstreeks op DStv se kanaal 239 uitgesaai word. Dis veral die bobaas-afrigter Mike de Kock wat angstig sal wees om te sien waar sy spogperd Hawwaam geloot word. Hawwaam was twee weke gelede vir die Queen’s Plate op Nuweland perfek geloot in hok 1, maar moes met ’n teleurstellende vyfde plek tevrede wees. De Kock het agterna gesê hy wil nie verskonings soek nie, maar die onaanvaarbare 20 minute wat die perde in die wegspringhokke moes wag, moes beslis ’n rol gespeel het. Hy het beloof dat Hawwaam hard sal terugslaan. Dus is Hawwaam se loting vir De Kock van kardinale belang.