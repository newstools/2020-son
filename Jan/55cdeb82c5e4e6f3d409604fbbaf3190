ATLANTIS. – Mense wat heeljaar aan ’n luxury hamper betaal het, kook steeds van woede. Dít oor hulle kinders die afgelope feestyd droëbek moes sit omdat die lekkernye nooit opgedaag het nie. Meer as 250 mense het maandeliks R100 betaal vir die beloofde lekkergoed hamper. Nou braak hulle behoorlik gal oor Atlantis se eie “Oompie(s)”. Baie is bitter dikbek vir die broers Faizel en Abdurrauf Hendricks en het hulle nou die dorp se “Oompies” gedoop. Volgens Nicole Davids het sy maandeliks stiptelik betaal omdat sy nie Desember nog geld wou spend op luxuries nie. Volgens Davids moes haar twee kinders droëbek sit omdat daar elke dag net ander beloftes gemaak is. Sy vertel voorts dat die lekkergoed reeds op 15 Desember in ’n hamper moes gekom het. Maar ná ’n klomp beloftes het sy onlangs net R250 gekry. Kashiefa Prins voeg woedend by dat hulle ’n klein pakkie met Fusion en Bubbles aan haar wou afsmeer. Sy het dít egter geweier, want daar moes darem Coke en Lays chips in die parcel gewees het. Volgens Natasha Leibrandt, wat mense vir die stokvel gewerf het, kan sy nou nie haar vriende in die oë kyk nie omdat dié mense steeds wag. Sy vertel dat pakkies ook by haar afgelewer is, maar sy het dit geweier omdat dit ook nie was wat hulle belowe is nie. Volgens Lee-Ann Abrahams van Proteapark is meer as 20 hampers by haar afgelewer, maar die mense wil nie die goed hê nie omdat dit nie die lekkergoed is wat aan hulle belowe is nie. “Ek sit nou al meer as twee weke met die goed en die broers weier om dit te kom haal,” kla Abrahams. Volgens Faizel en Abdurrauf, wat meer as ’n kwartmiljoen rand van klante ontvang het, het hulle reeds die meeste van die mense met die lekkergoed uitgesort en dit was beslis nie ’n Oompie scheme nie. Hulle verweer is: “Ons het issues wat binnekort uitgesort sal wees. “Daar is nog baie geld buite wat nog moet inkom en dan sal almal hulle beloofde lekkergoed kry. Alles behoort teen die einde van Januarie oor te wees.” Volgens ’n betroubare bron spin die twee net stories. Die bron vertel hulle het die geld verkwis deur skelmpies karre te koop en sukkel nou om hulle beloftes na te kom. Hierop reageer die twee broers: “Dit is alles ’n spul leuens en dis net om ons naam te beswadder.” Intussen hou die ingelooptes vol: “Ons soek nie meer die soetgoed nie, ons soek ons geld.”