’N HELE R80 vir ’n 2F Coke! Dié prys is genoeg om jou ’n hartaanval te gee. Dít is egter wat mense moes betaal wat die Heart FM Summer Festival bygewoon het. Intussen het die radiostasie ’n persverklaring uitgereik, maar baie moan dis steeds nie genoeg nie. Diegene wat die Summer Festival bygewoon het, glo ál oplossing is dat hulle gelde terugbetaal moet word. Dié nuus het verlede naweek gebreek toe mense omtrént die frustrasies in hulle hart in die sosiale media gedeel het. Die bekende Kaapse radiostasie het sy Summer Festival op die laaste Sondag van 2019 by die River Club in Observatory gehou. Die show het almal se hartklop omtrent laat styg – maar nie juis op ’n positiewe manier nie. Nie één positiewe comment is oor die event gemaak nie. Almal wat die event bygewoon het, het hulle opinie oor die vreeslike lang queues, vuil kinderswembaddens, belaglike hoë pryse en swak VIP-dienslewering gehad. Besides die R80 vir ’n 2F Coke, moes die kuiermense diep in hulle sakke krap om ’n dop te koop. ’n Gewone bottel Spice Gold het sommer ’n allemintige R750 gekos. Moenie eens oor die burgers praat nie, kla een feesganger. Llewellyn van der Ross skryf op Heart FM se Facebook-blad: “Julle festival was pateties en moenie eens try om my comment te delete nie. “R90 ’n burger? Van waar is julle? Is julle nuts? Ek wil my geld terughê.” Van die ander klagtes is dat diegene met VIP-kaartjies nie eens die verhoog behoorlik kon sien nie omdat dit so overcrowded was. Ná 24 uur van backlash het die radiostasie ’n verklaring uitgereik om aan die omgekrapte feesgangers te verduidelik wat presies gebeur het. In die verklaring word die Kaapse Dokter die skuld gegee, aangesien sekere aktiwiteite weens veiligheidsredes nie uitgedra kon word nie. Die lang queues is glo deur internet-probleme veroorsaak. Denver Apollus, Heart FM se hoof, het in ’n verklaring verduidelik dat hulle diep ontsteld is oor die slegte ervaring van sommige besoekers. Die verklaring lui: “Ons vat hulle terugvoer en kommentaar in die sosiale media baie ernstig.”