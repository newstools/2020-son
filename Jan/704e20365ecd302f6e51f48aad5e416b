UNIONDALE. – Duisende inwoners van die omgewing het op Oujaarsaand saamgetrek om die koms van 2020 te vier. Volgens die uitvoerende hoof van Ryco (Rural Youth and Children Organisation), Rhyno Davidson, wat die feestelikheid gereël het, was dit die grootste geleentheid ooit in Uniondale. Sowat 3 000 mense het dit bygewoon. Oud en jonk het opgedaag vir die makietie en om na die verskeie kunstenaars te luister. Die aand se verrigtinge het begin met die festival event manager Charles Mokoena wat die skare gaande gehad het met sy lekker danspassies. Priester Gerald Stolz het vir ’n woord van bemoediging gesorg. Fernando Frederick het die lofprysing gelei. Die komediant Moses Williams het die skare vermaak met sy sêgoed oor sy liefdeslewe, Nuwejaarsvoornemens en inspirerende stories. Davidson het die gemeenskap bedank vir die goeie opkoms, asook die talle rolspelers. Dit sluit die George Munisipaliteit, die SAPD, die Jeugkafee, HAS Konstruksie, die betrokke wykskomitee, skole en kerke in. “Dit is van die grootste belang om die gemeenskap positief te bemoedig ná ’n lang jaar met baie uitdagings. “Ons eerste fees het met sowat 50 mense begin, maar danksy die genade van God het Ryco se programme gegroei,” sê Davidson. Volgens Davidson is al die vennote en rolspelers baie belangrik. Uitgebrei Die Schulteheim Hotel verdien egter ekstra vermelding vir sy daaglikse skenkings aan die organisasie. Die fees is gehou sonder finansiële steun van die staat. Volgens Davidson het Ryco in Uniondale begin, maar vinnig uitgebrei met takke oor die Suid-Kaap heen en so ver as Namibië.