FIX eers die strafregstelsel, dan kan jy strenger wetgewing instel om dronk bestuurders aan die pen te laat ry. Só meen JP Smith, die Stad Kaapstad se mayco-lid belas met veiligheid en sekuriteit. Hy het sy mening gegee oor die voorstel om die wetlike bloedalkoholvlak na 0% te verminder. Son het gister berig die Wes-Kaapse minister van vervoer, Bonginkosi Madikizela, steun hierdie voorgestelde wet. Dit was ’n voorstel van Fikile Mbalula, nasionale minister van vervoer. Dié is gefrustreerd oor die hoë getal padsterftes landwyd in die feestyd. Die meeste van die sterfgevalle kan verbind word met ’n te hoë alkoholvlak in die bloed. Smith sê die verlaging van die wettige bloed­alkohol­vlak na zero alleen sal nie help om dronk bestuurders te laat briek aandraai nie. Volgens hom moet wetstoepassers – soos sy metropolisie en die Wes-Kaapse verkeersbeamptes – dronk bestuurders opsluit, soos hulle reeds maak. Die probleem kom in wanneer hierdie mense in die hof moet verskyn, meen die mayco-lid. Hy sê die enigste positiewe kant van die voorgestelde wet is dat toetsing baie makliker gaan wees as bestuurders glad nie alkohol in hulle gestel mag hê nie. Rebelleer “Maar as mense die wet as onredelik beskou, gaan hulle dit op die ou einde net ignoreer,” maan Smith. “As jy die limiet na nul afbring, gaan mense moontlik teen die betrokke wet rebelleer. “Dit sal baie beteken jy sit met ’n wet wat jy nie kan toepas nie. “Daarom sê ek: Ruk eers die gebroke strafregstelsel reg, want dís waarom baie dronk bestuurders daarmee wegkom. Fix die foute in die strafregstelsel rakende dronkbestuur. “Die blote arrestasie van nog dronk bestuurders sal nie die situasie verander as die howe hulle net later sal vryspreek nie.”