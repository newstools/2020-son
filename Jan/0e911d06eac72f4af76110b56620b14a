TWEE dae nadat die 12-jarige Michaela Williams vermis geraak het, is haar lyk in Philippi gevind. Die meisiekind is in Grassy Park as vermis aangemeld nadat sy die afgelope Dinsdag laas gesien is. Die polisie het inligting opgevolg. Hulle ondersoek het hulle gelei na ’n 48-jarige man. Hy is in hegtenis geneem in verband met Michaela se verdwyning. Volgens brig. Novela Potelwa, ’n provinsiale polisiewoordvoerder, het die kind se ma het haar op 8 Januarie by die polisiestasie in Grassy Park as vermis aangemeld. Verskeie rolspelers het begin soek. “Belangrike inligting is as deel van die ondersoek opgevolg. Die verdagte is ondervra. Die onderhoud het daartoe gelei dat hy uitgewys het waar die liggaam was.” Die verdagte is daarna van moord aangekla. Basil Afrika berig ’n ingeligte het gister gesê die verdagte is op parool nadat hy 10 jaar vir verkragting gemang het. Hy is in dié sta­dium al ’n jaar buite. Volgens die informant het Michaela buite gespeel. Toe die ma die kind roep, was sy weg. Daar was woord dat sy laaste in die verdagte se geselskap gesien is. By navraag is gesê die verdagte was na sy paroolbeampte toe, maar dit het niks opgelewer nie. Die verdagte het hom oorgegee. Potelwa het gesê ’n nadoodse ondersoek sal binnekort gedoen word om vas te stel hoe Michaela gesterf het en of nog klagte bygevoeg moet word. Intussen wou Michaela se ma volgens rdl. Gerry Gordon nie meer met die media praat nie. Buurman “Sy gaan nie meer onderhoude doen nie,” het Gordon gesê. Dis nie duidelik waarom sy nie die media te woord wou staan nie. Gordon het verder gesê die ma is dankbaar vir die ondersteuning van die gemeenskap en probeer alles verwerk wat gebeur het. Die verdagte is na bewering ’n buurman. Hy woon glo in dieselfde straat as wat Michaela gewoon het. By Son se besoek het verskeie gemeenskapslede hulle hartseer oor die moord op die meisie gedeel, asook die frustrasies wat hulle tydens die soektog ervaar het. ’n Groep inwoners het buite die huis gestaan om die familie te ondersteun. Ander was daar om uit te vind of dit waar is dat haar lyk gevind is. Jodan Sauls (21), ’n in­woner van New Horizons in Pelican Park, vertel hy het van Dinsdag af saam met die res van die gemeenskap na Michaela gesoek. Slange “My pa het sy petrol uitgery in die soekery. Ons het orals gesoek. In die vlei, dromme, tussen die riete, waar daar slange is, en mense se huise. “Dis hartseer hoe dinge uitgedraai het. “Ons wil hê die familie moet weet ons is almal hier vir hulle.” Sauls sê hulle was gister­oggend gereed om verder te gaan soek, maar toe kom die boodskap dat sy gevind is. “Dit het ons almal geraak,” sê hy. Michael Hendrickse (27) voel glad nie happy oor die soektog nie. Hy meen die meisie kon lewend gevind gewees het. “Ons is geblok om verder te soek. “Daar waar haar lyk gevind is, is een van die plekke waar ons gesoek het. “As ons verder gesoek het sou sy nog gelewe het.” Hendrickse beweer die walking bus het gekeer dat hulle verder rondkyk. “Ons het soveel tyd gemors. Ek voel hulle moes ons nie geblok het nie,” aldus Hendrickse. Die verdagte sal vandag in die Wynberg Landdroshof verskyn. 