OUDTSHOORN. – Die plaaslike departement van korrektiewe dienste (DKD) het laas week skoolklere en -skoene aan 82 leerders van 12 skole in en om Oudtshoorn uitgedeel. Maatskaplike werkers van die departement van maatskaplike dienste en kindersorg, asook twee maatskap­like werkers van die DKD, Veronica Maloy en Nathalie Pieterse, het die leerders vir dié uitreikprogram na die gemeenskap geïdentifiseer. Lynette Pypers, waarnemende sekretaresse by Oudtshoorn se DKD, sê die Suid-Kaapse areakommissaris van die DKD, Ndileka Booi, het dié inisiatief reeds sewe jaar gelede begin. Personeellede het soos in die verlede weer hand in hulle eie sak gesteek vir ’n bydrae om die klere aan te koop. “Dit is vrywillig, maar elke lid dra by,” sê Pypers. Weziwe Tshazibana, operasionele ondersteuningskoördineerder van die DKD in die Klein-Karoo, het in haar toespraak opvoeders gemotiveer om voort te gaan met die goeie werk en die rol wat hulle in leerders se lewe speel. Sy het ’n beroep op leerders gedoen om hulle opvoeders te respekteer en altyd hulle samewerking te gee. Volgens haar is opvoeders soos leerders se tweede ma en pa weg van die huis. Kennis Sy het ook gevra hulle moet die skoolreëls nakom. Sy het wyle oudpres. Nelson Mandela aangehaal, wat gesê het ’n belegging in kennis sorg vir die beste rente en opvoeding is die kragtigste wapen om die wêreld te verander. Van vanjaar se 82 skooluitrustings is 13 aan leerders van die Hoërskool Môrester geskenk, 10 aan Bridgton Sekondêr en 15 aan Fezekile Sekondêr. Die primêre skole Bongolethu (17), Rodewal (7), Rooiheuwel (2), Kairos (1), Bergsig (3), De Villiers (6), Welgeluk (2), Colridge (2) en die Vaardigheidskool Oudtshoorn (4) het ook gekry.