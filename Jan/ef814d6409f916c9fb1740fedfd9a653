TWEE taxi-bestuurders wat vermoedelik aan Codeta verbonde is, is binne enkele ure doodgeskiet. In die jongste voorval is ’n man (34) gister by die Hugenote-treinstasie in die Paarl in sy taxi geskiet. Hy is in die kop geskiet en het op die toneel aan sy wonde beswyk. Volgens kapt. FC van Wyk, ’n polisiewoordvoerder, het die skietvoorval in die oggendure plaasgevind. “Die motief vir die skietvoorval is nog onbekend. Die moontlikheid bestaan dat die voorval met ’n ander skietvoorval die vorige aand verbind kan word.” Volgens pendelaars was die man ’n driver op die roete van die Paarl na Bellville. Die taxi het glo op ’n daaglikse basis vroegoggend mense van die Paarl en Mbekweni opgelaai en in Bellville gedrop. Die bestuurders kom na bewering uit Bellville. Shack Die pendelaars meen die Paarl-drywers is ongelukkig met die drivers van Bellville wat hulle customers “steel.” Maandagaand is Siphe­sihle Qonde (34) in sy shack in die Joe Williams-plakkerskamp in die Paarl doodgeskiet. Die voorval het omstreeks 21:30 plaasgevind, sê ’n polisie-informant. Volgens die persoon was Qonde ’n taxibaas en ’n lid van die Codeta Taxivereniging. “Hy is veelvuldige kere deur ’n onbekende man geskiet. Sy familie het met hom in ’n private voertuig na die hospitaal toe gejaag,” sê die informant. Hy het in die hospitaal aan sy wonde beswyk. Besuthu Ndungane, ’n woordvoerder van Codeta, het by navraag aan Son gesê hulle dra nie kennis van die skietvoorvalle of ’n dreigende taxi-oorlog nie. Enigeen met inligting kan die polisie se StopMisdaad-lyn by 08600 10111 bel.