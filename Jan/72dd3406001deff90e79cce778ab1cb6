CHIPPA United sal môre nie kan toelaat dat finansiële kwessies rondom een speler wat die Baaise klub wil verlaat, hulle laat afdwaal in hulle soektog na ’n eerste sege vir 2020 nie. Die Chilli Boys kom môre teen Polokwane City te staan, met die Baaienaars op soek na ’n vyfde oorwinning onder hulle nuwe afrigter van Zimbabwe, Norman Mapeza. Maar die onlangse sukses van die klub word nou oorskadu deur struwelinge oor Thabo Rakhale se kontrak. Rakhale het luidens kickoff. com nog ses maande oor op sy kontrak, maar word na bewering nog geld geskuld op sy vorige kontrak met die klub. Chippa is bereid om Rakhale te laat gaan, met groot belangstelling van Kaizer Chiefs om hom Johannesburg toe te vat. Die Chilli Boys het ook reeds ’n nuwe middelveldspeler, Thabiso Lebitso, gekoop om die leemte van Rakhale te vul. Lebitso is van die Ke Yona-span gekoop nadat sy goeie vertoning in ’n wedstryd teen TS Galaxy – laas jaar se Nedbank Cup-wenner – raakgesien is. Lebitso word as ’n goed genoeg plaasvervanger vir Rakhale gesien en die kanse is goed dat hy sommer môre deur Chippa teen ’n sukkelende Polokwane City ingespan sal word. Intussen het Mapeza sy sukses as Chippa-breier toegeskryf aan sy mede-Zimbabwiër en afrigter van SuperSport United, Kaitano Tembo, se raad. Sedert Mapeza oorgevat het, bevind die Chilli Boys hulle nie meer in die PSL se relegasiesone nie. Hulle is nou 10de en nóg ’n oorwinning kan hulle onder die voorste ag spanne in die PSL laat pronk.