DIE raaiery omtrent Anthony Joshua, die wêreld se swaargewigboks­kam­pioen, is verby. Dít is nou te sê as ’n mens die Bulgaar Kubrat Pulev se Facebook-blad kan glo. Daarvolgens moet Joshua reis om die IBF se eerste aanspraak­maker in Mei te pak. Die venue vir die boksgeveg sal Vodafone Park in Istanbul se Besiktas-distrik in Turkye wees, wat gewoonlik 41 903 toeskouers huisves wanneer daar sokker gespeel word. Mei kan ’n besige maand vir Istanbul wees, wat ook op 30 Mei die Champions League-eindstryd aanbied. Die Britse dagblad Express skryf die Bulgaarse koerant Novinite­ het ook intussen berig die geveg tussen Joshua en Pulev is gefinaliseer. Dit sal egter ’n groot verrassing wees as Joshua sou instem om buite Brittanje te boks oor die promotor Eddie Hearn juis aangedui het Joshua wil graag die eerste keer sedert September 2018 voor sy tuis­skare boks. Joshua het sy WBA-, WBO-, IBF- en IBO-gordel net verlede maand teruggewen toe hy Andy Ruiz van Mexiko in Saoedi-Arabië met punte oor 12 rondes geklop het. Joshua en Pulev sou al in Oktober 2017 in Cardiff kragte gemeet het, maar die groot Bulgaar moes hom weens ’n be­sering onttrek.