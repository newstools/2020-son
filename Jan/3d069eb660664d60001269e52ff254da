DIE Progress-rugbyklub wil dié jaar op die regte manier ’n groot titel wen. Daarom werk Eric Toring, afrigter van Progress, en sy span al van November verlede jaar af kliphard om vir ’n besige 2020 voor te berei. Dié Oostelike Provinsie Superliga-kampioen vir 2019 speel volgende naweek in sy openingswedstryd van die Oos-Kaapse Super14-kompetisie teen Port Elizabeth Harlequins. Gegee Maar Progress is egter ’n gemerkte span oor die omstrede wyse waarop hy as die OP se kampioen gekroon is. Die Oostelike Provinsie Rugbyunie (OPRU) het die titel aan Progress gegee nadat daar bevind is dat sy teenstander in die eindstryd, Park, met ’n ongeregistreerde speler gespeel het. Progress is toe die titel gegee nadat hy sy halfeindstryd teen Gardens gewen het en ook dié kompetisie se ligafase in die eerste plek afgesluit het. “Behalwe vir die manier hoe ons die titel gewen het, sal almal ons ook wil klop om ’n punt te bewys. So, dinge gaan moeilik wees dié seisoen,” sê Toring aan Son. “Daarom wil ons graag op die veld vir ons ondersteuners iets spesiaals gaan doen. “Mense kom soms van ver en hulle verdien om hulle span te sien speel in ’n eindstryd en dit te wen. So, ons gaan mik om dit dié seisoen te doen.” Progress speel die naweek ’n opwarmingswedstryd teen Trying Stars in Alexandrië ter voorbereiding vir hul Super14 game teen Harlies op Uiten­hage se Sentrale Veld. “Ons het verlede seisoen die bar vreeslik hoog gestel. So, ons moet ons bes doen om dit te oorskry. “Dít gaan ’n groot game wees. Ons weet almal Harlequins is ’n goeie span en hulle het verlede seisoen ook baie goeie rugby gespeel. “Ek is doodseker hulle sal onder Shaun Jantjies (afrigter) so voortgaan. Ons sal moet gereed wees,” sê Toring.