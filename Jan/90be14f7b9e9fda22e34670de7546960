ORGANISEERDERS van die Wesbank Sewesrugbytoernooi in Malmesbury is met 'n uitdaging gelaat. Dit is om 'n vroueafdeling deel van dié jaarlikse skouspel en grootste sewesrugbytoernooi vir klubs te maak. Zintle Mpupha, kaptein van die Suid-Afrikaanse vroue-sewesrugbyspan, die Imbokodo, sê die gewildheid van die Wesbank-toernooi kan die bevordering van sport onder vroue 'n reuse-inspuiting gee. Die toernooi begin vandag op die Wesbank-sportterrein met 56 klubs wat op Malmesbury gaan toesak. Altesaam 32 van dié spanne sal deelneem aan die toernooi se Premierliga-afdeling – wat eers môre plaasvind. Die Swartland-afdeling vir plaaslike spanne word vandag gespeel, met dié afdeling se final wat môre plaasvind. Mpupha, gasspreker by die bekendstelling van die 13de aanbieding van dié toernooi, het gesê: “Dit sal help om geleenthede vir meisies te skep. Kyk, die toernooi het 13 jaar gelede klein begin en kyk waar staan hulle nou. Ek glo as dieselfde geleenthede vir vroue geskep kan word, sal ons ook waarde tot die event toevoeg. “Dit kan beslis nog groter groei en, wie weet, dalk nog internasionale vroue-spanne begin lok. “Ek glo hoe meer geleent­hede ons vir vroue skep, hoe groter sal die poel begin raak waaruit ons talent kan kies.” Wenner Intussen maak die gasheer en verdedigende kampioen, Wesbank, gereed om die Kudus van Namibië in hulle eerste wedstryd die stryd aan te sê. Albei spanne is saam met Langebaan en Evergreens Paarl in groep A geloot. Die eerste wedstryd in die Premierliga-afdeling skop môre om 09:00 af. Die wenner van die Premierliga ontvang R20 000 en die kampioen in die Swartland-afdeling kry R7 500. Daar is ook R1 000 op die spel vir die speler van die toernooi.