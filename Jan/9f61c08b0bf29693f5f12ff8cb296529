MICHAELA Williams (12) se vermeende moordenaar sal môre in die Wynberg Landdroshof verskyn. ’n Ingeligte het aan Son op Sondag vertel die 48-jarige verdagte was uit op parool nadat hy 10 jaar gemang het vir verkragting. Hy was tot dié week al ’n jaar uit op parool. Michaela se mammie het haar op 8 Januarie by die Grassy Park cop shop as vermis aangemeld. Hulle het haar op 7 Januarie laas in Pelican Park lewend gesien. Volgens die informant het Michaela buite gespeel. Toe haar ma haar roep, was sy nie meer daar nie. Daar word gesê sy is die laaste in die verdagte se geselskap gesien. Liggaam Brig. Novela Potelwa, ’n polisiewoordvoerder, sê hulle het belang­rike inligting opgevolg en die verdagte ondervra. “Die ondervraging het daartoe gelei dat hy aan die polisie uitgewys het waar die meisie se liggaam is (in 9th Avenue, Schaapkraal in Philippi),” sê sy. Lt.genl. Yolisa Matakata, Wes-Kaapse polisiekommissaris, het haar skok daaroor uitgespreek dat nóg ’n kind op so ’n afskuwelike wyse gesterf het. Sy het diegene wat by die soektog betrokke was, bedank en weer gesê die oortreder verdien ’n baie swaar vonnis. “Al sal dit nie die verlore lewe terugbring nie, sal ’n lang straftydperk vir die oortreder verseker dat die gemeenskappe in die Kaap baie veiliger is,” meen Matakata.