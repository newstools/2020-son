DIE beseringspook het reeds vroeg by die Lions se Superrugby-franchise kop uitgesteek. Ivan van Zyl (afrigter) se span het Sondag in die Superhero-kragmeting met die Bulls in die FNB Stadium in Soweto net-net met 35-40 verloor. Die flank Cyle Brink het ongelukkig sy regter Achilles-sening geskeur. Hy sal môre onder die mes gaan en sal na verwagting ’n lang tyd sake van die kantlyn af moet dophou. Nog een van die Lions se losvoorspelers, Roelof Smit, het ’n kuitbesering opgedoen. Die baljagter behoort egter nie te lank buite aksie te wees nie. Carlü Sadie (vaskopstut) en Darrien Landsberg (slot) het albei harsingskudding in Vrydagaand se vriendskaplike wedstryd teen die Blou Bulle XV-tal opgedoen. Terugkeer Francke Horn, ’n voormalige Junior Springbok-losvoorspeler, het laas Donderdag ’n graad 2-enkelbesering op die oefenveld opgedoen. Hy gaan ook vir ’n lang tyd buite aksie wees. Die goeie nuus is dat daar ook spelers is wat hulle terugkeer van beserings maak. Die losvoorspelers Ruan Vermaak (knie) en Hacjivah Dayimani (enkel), die veelsydige agterspeler Tyrone Green (knie) en die senter Louritz van der Schyff (knie) is almal slaggereed om te speel. Die Lions reis volgende week na Argentinië waar hulle op 1 Februarie hulle veldtog teen die Jaguares afskop.