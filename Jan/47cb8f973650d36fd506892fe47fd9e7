KRUISFONTEIN en Progress lyk sover na die spanne wat hulle spiere bult in die Oos-Kaapse Super14-kompetisie. Kruisfontein moes Saterdag hard veg om Trying Stars net-net met 24-23 te klop. Die uitslag verseker dat Kruisfontein nes Progress steeds onoorwonne is ná twee rondes. Kruisfontein se breier, Alister Kettledas, sê dit was ’n groot stryd om die oorwinning oor Stars te kry. “Stars is ’n baie goeie span en dit het gewys in die stryd wat hy opgesit het. Ons moes baie hard werk vir die oorwinning,” sê Kettledas. Stars se oorwinning in ’n opwarmingswedstryd voor die Super14 oor Progress was volgens hom glad nie ’n vloekskoot nie. “Die span gaan nog baie upsets veroorsaak dié seisoen. “Hulle speel goeie rugby en word goed afgerig. Dis goed om te sien, maar dit maak hulle as teenstanders dié seisoen ook baie gevaarlik.” Harlequins het ook hulle eerste oorwinning behaal toe hulle Young Leopards met 45-12 geklop het. Harlies se breier, Shaun Jantjies, sê die span is nog nie lekker op dreef nie en hy hoop nou met dié oorwinning tel dinge stoom op. “Ons is nog op soek na die regte kombinasies. Daarom is ons nog nie op dreef nie. “Ek is vasbeslote dat ons beter sal vertoon in ons volgende wedstryd.”