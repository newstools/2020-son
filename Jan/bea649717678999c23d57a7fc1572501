VIER vermeende lede van die Terrible Jos­ter-bende is glo weg uit Calvinia nadat die gemeenskap teen hulle opgestaan het. Dis die gevolg van Ope­rasie Calvinia Skoonmaak, wat begin is oor die gemeenskap aksie begin vat het teen misdaad en vermeende misdadigers in hulle gemeenskap. Die veldtog het Sondag begin. Selvin Theys lei dit. Dié local sê: “Ons staan vir reg en geregtigheid. Ons wil ontslae raak van alle euwels wat die dorp geïnfiltreer het.” Hy voeg by die euwels en vermeende misdadigers kom nie net van buite die dorp nie; van die locals raak ook by misdaad betrokke. “Ons wil dit duidelik maak dat die aksie wat ons geloods het vir een doel is: Dit is om ongeregtigheid uit ons dorp te dryf, dwelmsmokkelary uit te dryf en onwettige leen te verhoed.” Theys voeg by daar word gesê die dorp bloei dood, en as te veel bloed verloor word, dan word ’n lewe verloor. “Ons moet besluit om op te staan. Ons kan die bloed stop.” Theys sê ook verskeie rolspelers in die gemeenskap het intussen bymekaargekom om te praat oor inkommers en plaaslike mense wat die Sassa-kaarte afvat van mense wat geld leen. “Ons kan mense in dié stadium net aanraai om van sulke mense weg te bly, mense wat nie die wet gehoorsaam nie. “Ons het ook gister tydens ons veldtog ’n vriendelike versoek gerig aan diegene wat mense se kaart het om dit te oorhandig en gesê dat hierdie euwel moet stop.” Theys beklemtoon geen kriminele aktiwiteite word enigsins gedurende hulle optrede teen misdaad aangemoedig nie. Betaal “Daar is mense wat weggedwaal het van ons af en tydens ons veldtog eiendomme beskadig het. “Ek wil dit duidelik maak dat dié mense die prys gaan betaal vir hulle aksies en verantwoordelikheid gaan vat vir hulle aksies. “Ons kan nie misdaad beveg en terselfdertyd misdaad bevorder nie.” Theys het mense verder bedank vir hulle ondersteuning. Hy het hulle aangemoedig om saam te staan.