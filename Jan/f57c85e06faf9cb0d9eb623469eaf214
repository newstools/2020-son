VLUGTELINGE wat nou al vir maande in die Metodistekerk in die Kaapse middestad gehuisves word, fight nou onder mekaar. ’n Geveg het Sondag uitgebreek nadat die leier, Jean-Pierre “JP” Balous, besluit het daar gaan nie ’n kerkdiens gehou word nie. Dit was glo die laaste strooi wat daartoe gelei het dat die meerderheid van die vlugtelinge teen hom opgestaan en hom as hulle leier verwerp het. Son het vroeër vanjaar berig die honderde refugees het blyplek in die kerk gekry nadat hulle ingevolge ’n hofbevel van Groentemarkplein afgesit is. Hulle het vir etlike weke buite die Verenigde Nasies se kantore in hulle tente gebly. Die groep het geëis die VN moet hulle na Amerika of Kanada vervoer, want hulle is weens xenofobie onveilig in Suid-Afrika. Die nuwe leier, Papy Sukami, het gisteroggend aan Son gesê Balous is net ’n krimineel wat geld uit hulle pyn wil maak. By Son se aankoms gister by die kerk was die meeste van die groep vlugtelinge buite die perseel. Die polisie en metropolisie het ’n wakende oog oor die vlugtelinge gehou. Sukami vertel Balous het hom en sy lyfwagte binne-in die kerk toegesluit. Volgens Sukami kan net Balous se “eie mense” die kerk binnegaan. Dié spanning het gevolg ná Sondag se drama by die kerk. Volgens Sukami het Balous en sy lyfwagte met pangas by die kerk opgedaag kort nadat die vlugtelinge gesê het hy (Balous) is nie meer hulle leier nie. Sukami sê: “Ons as die vlugtelinge het genoeg gehad van JP. Hy het ons Sondag verhinder om ’n kerkdiens te hou. “Hy het gesê daar sal nie ’n diens plaasvind nie, want dis stupid. “Ons vra die Suid-Afrikaanse regering om in te tree. Die polisie moet hom arresteer, want hy is ’n krimineel. “JP is nie ’n vlugteling nie. Hy is ’n krimineel. Hy is ook nie meer ons leier nie. Hy is geskors as ons leier. “Dis weens sy sogenaamde leierskap dat ons nou met ’n mediese krisis sit. Mense kry infeksies en ons kry geen mediese behandeling nie, want JP het ál die mense wat ons wou help, weggejaag. Gift of the Givers is deur hom weggejaag. “JP het selfs die Rooi Kruis-mense wat hier was om ons te help, weggejaag.” Sukami beweer verder Balous was ’n paar maande gelede betrokke by die aanranding van die SA Menseregtekommissie se kommissaris, eerw. Chris Nissen, en die Anglikaanse aartsbiskop Thabo Makgoba. “Ons vra groot asseblief ál die NPO’s wat ons kan help om nader te kom,” pleit Sukami. “Ons het baie hulp nodig. Ons sit nou met ’n waterpokkies-epidemie.” Son kon weens Balous se heavy sekuriteit by die kerk nie by hom uitkom vir kommentaar nie. ’n Polisiewoordvoerder, kol. Andrè Traut, sê drie mans is Sondag vir die besit van gevaarlike wapens gearresteer.