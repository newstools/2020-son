DIE skouspelagtige Bay to Bay Padwedloop word Sondag die 44ste keer aangebied. Die uitmergelende wedloop word tussen Kampsbaai en Houtbaai gehardloop. Die Top Form-atletiekklub, in samewerking met die CFA Society van Suid-Afrika, organiseer vanjaar se wedloop. Dit is die sesde jaar dat Top Form by die organisering betrokke is. Sowat 5 500 atlete het vir dié gewilde wedloop ingeskryf. Begin Daar is ’n 5 km-pretdraf, en 15 km- en 30 km-padwedloop. Inskrywings vir die 15 km en 30 km is uitverkoop. Die 30 km begin 05:30 en die 5 km 06:00 by die Hoërskool Kampsbaai. Die 15 km begin 06:30 by Houtbaai Hawe. Al die wedlope eindig by Maiden’s Cove­. Die afsnytyd vir die 30 km is 10:00. Inskrywings vir die 5 km word môre aanvaar. Registrasie daarvoor word van 10:00 tot 17:00 by Sportsmans Warehouse se takke in Rondebosch en Tygervallei gedoen. Deelnemers word aangeraai om hulle eie water op die roete te dra, aangesien daar geen water in plastieksakkies vanjaar by die waterpunte beskikbaar gemaak gaan word nie.