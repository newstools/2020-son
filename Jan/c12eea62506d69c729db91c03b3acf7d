GEORGE. – Dit was ’n baie spesiale feestyd vir twee susters van die Rawsonville-omgewing. Trane van blydskap het gevloei – genoeg om die erge droogte se rug te breek. Arina Frazer (Minnaar) (38) vertel: “My ma is weg van my af toe ek net ag jaar oud was. Ek het toe by ander mense grootgeword. “Dit was op ’n plaas buite Rawsonville. En oor die feestyd het daar ’n verlange oor my gespoel om my suster, Elize, wat ek drie dekades laas gesien het, op te spoor. Sy moes nou 30 jaar oud wees, want sy was daai tyd ’n baba.” Arina het ’n post op LSS Community Care se Facebook-blad geplaas dat sy soek na haar ma, Bettie Minnaar, en suster, Elize. “Ek het nes ander kere gehoop en gebid en my vertroue in die Here geplaas. “Twee ure ná die post kry ek ’n comment van ’n vrou wat sê sy het ’n buurvrou met die naam Elize. Opgewonde “Sy het eers seker gemaak van haar feite en toe Elize se nommer gelos. “Ek was bang en opgewonde! Want toe ek bel, het ek met my suster Elize gepraat!” Elize en Arina was so bly dat hulle dadelik ’n ontmoeting gereël het. Elize Stripp sê: “Wat ’n fees om te vier!” Sy sê dit is ongelooflik dat hulle mekaar nou weer vir die eerste keer kon ontmoet sedert sy ’n baba was. Volgens die susters het hulle ma ongelukkig in die tussentyd afgesterf. Hulle beplan om van nou af so na as moontlik aan mekaar te leef en die verlore jare in te haal.