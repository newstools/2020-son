DREAM big or go home ... Dis die slagspreuk van die jong dame van Ravensmead wat onlangs VSA toe was en met twee toekennings terug is in die Kaap. Zandré Messeur (20) het in Desember naam gemaak toe sy in Los Angeles was vir verskeie dramaproduksies. Sy het omtrent haar vlerke gesprei – soveel so dat sy binnekort permanent na LA sal verhuis. Dié talentvolle dame het ’n toekenning vir beste TV-aktrise, asook beste sitcom-aktrise oorsee verower. Messeur kan nie uitgepraat raak oor haar ervaring oorsee nie. “Dit was wonderlik. Almal was so behulpsaam,” vertel sy. Sy het baie vriende van reg oor die wêreld ontmoet. “Dit was ’n voorreg om al die mense te ontmoet en kontakte te bou.” Messeur was in ses produksies – drie TV-produksies, twee stemopnames en een teaterstuk. Sy was so gelukkig om deur ’n hele paar agentskappe en bestuurders oorsee genader te word. Die talentvolle dame begin in Julie haar loopbaan permanent in LA. Messeur sê dit was eers ’n groot aanpassing en sy was baie vreesbevange, maar sy is nou reg vir die ding. “Dié lewe is uitgesit vir my, daarom moet ek net kophou.” Dit was nog altyd haar droom om oorsee op te tree en dis besig om te realiseer. “Dit was eers net drome, maar nou is dit ’n realiteit,” sê sy met trots. “Ek knyp myself nog elke dag, want ek kan dit nie glo nie, maar hier staan ek en gaan binnekort my loopbaan oorsee begin.” Messeur meen as ’n mens nie groot droom nie, sal jy nêrens kom nie. Sy bedank haar ouers, wat haar ondersteun en altyd daar was. Sy sê haar sukses is te danke aan haar ouers. Koers “Nie net finansieel nie, maar ook geestelik en emo­sioneel het hulle my ondersteun.” Messeur het haar matriekjaar in 2016 aan die Hoërskool Ravens­mead afgehandel. Ná matriek het sy dramakuns geswot en ’n Pearson- internasionale diploma verwerf. Vandaar het haar loopbaan koers gevat. Sy is egter opgewonde om ’n sukses van haar loopbaan oorsee te maak.