DIE stank wat uit Stinkhoutstraat opslaan, is genoeg om jou maag te laat draai. Vir die ongelukkige inwoners van Forest Village in Eersterivier is dit ’n walg­like ervaring wat onmiddellik aandag moet kry. Die reuk kom van ’n oop stuk veld langs Stinkhoutstraat waar die gras hoog staan en die takkies al kurkdroog is. “Mense loop deur die bos om by die werk of skool te kom,” sê Janine Solomons. “Dis nie veilig nie en veroorsaak probleme met higiëne binne en buite ons huise.” Solomons sê die reuk maak haar so naar dat haar maag draai. “Dit stink behoorlik, veral as dit warm is,” sê sy. Solomons sê allerhande items word daar gedump en dit dra by tot die reuk. Vrees Sy sê verder sy is ook bekommerd oor die droë gras omdat daar ’n risiko is dat iemand dit aan die brand kan steek. “Ek vrees vir my huis en vir die ander mense s’n ook,” sê Solomons. “As my plek afbrand, sal ek alles verloor. Ons vra nie baie nie, net dat daar aandag gegee word aan die situasie.” Solomons se buurvrou en vriendin Ilaam Meyer voeg by oor die bos en sy vullis het hulle ’n probleem met muskiete, rotte en muise. Meyer sê: “Ons moet nou geld uit ons eie sak haal om daai probleem op te los en ek is nie gelukkig daaroor nie.” Rolene Oliver is baie bekommerd oor die skoolkinders wat oor die veld stap. Oliver sê: “ ’n Man het onlangs homself expose aan die kinders toe hulle oor die veld gestap het. “Ek vrees net die situasie kan volgende keer erger raak.” Oliver sê outjies sit daar in die bos en dagga rook en mense is al beroof. Meyer sê sy het ’n 15-jarige dogter wat ook oor die veld stap en sy worry oor haar veiligheid. Sy sê: “Ons moet ons kinders beskerm, maar hulle het ook die reg om sonder vrees rond te beweeg.” Oliver sê die council het so twee of drie jaar gelede die veld gesny nadat ’n lyk daar gevind is. “Daar het nog kinders gespeel toe die voorval plaasgevind het,” sê sy. “Al wat ek wil hê, is dat ons so ’n voorval vermy en die plek skoon moet kry.” Raadslid Jerome Fitz sê die diens wat hy aan sy gemeenskap lewer, is belangrik en soms kan dinge verkeerd loop, maar sy deur is altyd oop. Fitz sê baiekeer sal inwoners in sy wyk ’n complaint direk by die Stad Kaapstad log en dit nie onder sy aandag bring nie. Bereid Fitz sê: “My versoek aan inwoners is om ook direk kontak te maak met hulle raadslede as hulle geen satisfaction kry nadat hulle ’n klag aangemeld het nie. “Ek is bereid om die klagte op te volg en uit te vind hoe en wanneer die probleem uitgesorteer kan word.”