JOHN Dobson wil die naweek die geleentheid gebruik om die breër groep Stormer-spelers van nader te beskou. Die Tygerberg Rugbyklub speel Saterdag op Florida­park gasheer vir ’n fees van rugby. Die Stormers, Weste­like Provinsie se SuperSport Rugby Challenge-span, UWK, CPUT, Ikeys en Maties durf mekaar in oefenwedstryde aan. Die Stormers se coach het gister aan Son gesê: “Dit behoort ’n baie lekker dag te wees. Die seisoen skop vanjaar twee of drie weke vroeër as gewoonlik af. “Ons begin gewoonlik 20 Februarie, maar ons speel reeds volgende week Superhero Sunday in die FNB Stadium in Johannesburg teen die Sharks.” Dobson het gesê hulle beoog om vanjaar die gemeenskappe baie meer betrokke te kry as wat voorheen die geval was. “Die universiteite is die enigste rugbyspanne wat dié tyd van die jaar beskikbaar is om teen ons te speel. “Ravensmead is ’n great gemeenskap om in te speel. “Die idee is om net ’n bietjie rugby agter die blad te kry. “Ons moet die manne so gou moontlik match fit kry. “Hulle kan nie sonder enige wedstrydvoorbereiding na daardie soort games (Superhero Sunday) gaan nie.” Dobson het gesê hulle wil die games gebruik om van die jonger spelers te bekyk. “Ons wil graag ons youngsters in aksie sien. Die Bokke het met die trophy-toer ná die World Cup ’n langer blaaskans gekry. Hulle sal dus nie dié naweek speel nie, want hulle is nog nie fisiek reg ingestel nie. “ ’n Speler soos Pieter-Steph (du Toit) het nog las van ’n skouerbesering wat hy in die World Cup opgedoen het. Ons het baie goed geoefen, maar die manne benodig wedstrydfiksheid.” Dobson het gesê van die nuwe spelers vir wie uitgekyk moet word, is ’n losvoorspeler soos Nama Xaba. “Hy (Xaba) is ’n baie spesiale speler. Dan is daar ook die groot slot David Meihuizen, die senter Rikus Pretorius en die vleuel Leolin Zas, wat terug is van die Sharks. “Die senter Cor­ nel Smit en skrum­skakel Luck­y Dlepu is ook spelers vir wie daar groot verwagtinge is.” Benewens dié jong spelers sal Dobson kan staatmaak op meer ervare spelers soos Chris van Zyl en Ernst van Rhyn. “Dit is van die manne wat in die voorseisoen sonder die Springbokke hard gewerk het. Hulle moet nou ’n bietjie rugby begin speel,” het Dobson bygevoeg.