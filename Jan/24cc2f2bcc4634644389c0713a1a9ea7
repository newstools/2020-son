DIE polisie van Lwandle en Nomzamo in die Strand, ondersoek klagte van moord en poging tot moord nadat twee mans Saterdagoggend daar aangerand is. Mense op die toneel, wat in Onverwachtstraat afgespeel het, sê die twee is deur die gemeenskap aangerand nadat hulle na bewering mense wat op pad werk toe was, wou beroof. ’n Inwoner wat anoniem wil bly, sê die gemeenskap is net mooi gatvol van skollies wat die gemeenskap daagliks terroriseer met hulle misdaad-aksies. Sers. Noloyiso Rwexana, ’n polisiewoordvoerder, het die voorval bevestig. Sy sê die plaaslike polisie het by TV Vil­lage in die woongebied op twee mans afgekom. Die een was reeds dood en die ander ernstig beseer. Hy is hospitaal toe geneem waar sy toestand as ernstig bevestig is. Albei het glo kopbeserings opgedoen. Die omstandighede rondom die misdaad kon nog nie bevestig word nie. Son  het verneem dat mense gereeld in dié omgewing van hul selfone en ander besittings beroof word. Niemand is nog in verband met die jongste voorval in hegtenis geneem nie.