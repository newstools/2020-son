DIE versengende hitte wurg Karoodorpies. Dis hel en bensien vir die volgende paar dae soos die kwik die inwoners gaan laat kook in die Suid-Kaap. ’n Hittegolf laat inwoners behoorlik sweet met temperature van 35°C en sommer heelwat hoër. Rampbestuur het reeds ’n weerwaarskuwing uitgereik en maan dat die temperatuur teen môre tot tussen 43 °C en 47 °C kan styg. Maar dis veral plaaswerkers wat die spit afbyt. Son het werkers op landerye gesien wat onder ’n skroeiende son met temperature van tussen 38 °C en 40 °C°C sade moet oes. Baie plaasboere het hulle werkers huis toe gestuur, maar ander het hulle glo laat deurdruk. Waslap ’n Werker sê: “Die hitte is só erg dat jy kan doodgaan. ’n Mens kry ’n voorsmakie van die hel.” Dirk Abrahams, ’n voorman, sê: “Die hitte is só erg dat die druiwe nóú al geoes word, waar dit gewoonlik eers van Maart geoes word.” Poenie de Jongh sê: “Ek sit maar my waslap in die deep fridge. “Dan gaan hy reguit agter my nek in. En so ruil ek dit maar om. Ek is gereed vir daai 45 °C.” Volgens die weerkantoor se waarskuwing sal die week se maksimum temperature soos volg daaruit sien: vandag – 40 °C; môre tussen 42°C en 47°C. Vrydag daal die temperatuur genadiglik tot sowat 29°C, met ’n moontlikheid van reën. Geen beheerde brande word van nou tot en met Vrydag toegelaat nie.