ALTESAAM 700 leerders van skole in Beaufort-Wes kan weer voetjies hang skool toe. Dít volg nadat die Wes-Kaapse onderwysdepartement genoop is om die busdiens vir twee laer- en drie hoërskole weer in te stel. Die kinders se ouers en die breë gemeenskap het laas week die N1 toegemaak toe hulle bloedjies meer as 12 km skool toe moes stap in hitte van meer as 40 °C. Bronagh Hammond, woordvoerder vir die provinsiale minister van onderwys, Debbie Schäfer, het gesê die skema vervoer net leerders wat verder as 5 km van die skool af woon. Toegestaan Volgens haar het die leerders destyds eintlik nie vir die vervoerskema gekwalifiseer nie, maar in daardie tyd was daar nie voetbrûe oor die spoorlyne en die N1 nie. As gevolg hiervan is die vervoerskema aan die skole toegestaan. Sy het bygevoeg daar is intussen verskeie voetbrûe oor die N1 en ’n brug oor die spoorlyn aangebring en daarom het die leerders nie meer vir die vervoerskema in aanmerking gekom nie. Glo eers met die protesoptrede het die WKOD gehoor dat die nuwe buurt Graceland nie in die 5 km-radius val nie. “Ons het besluit om die vervoerskema voorlopig weer in te stel totdat ons ondersoek oor die onderskeie afstande afgehandel is. “Ons het ook nog nooit ’n aansoek vir Graceland se leerders gekry nie.”