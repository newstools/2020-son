TWEE mans is gearresteer nadat hulle ’n boukontrakteur in die Baai glo gedreig en geld geëis het. Die beweerde voorval het boonop gebeur waar die kontrakteur besig was om ’n satelliet-polisiestasie in die Chatty-gebied te bou. Luvuyo Baadtjies (39) en Simphiwe Bans Waka (45) het glo geëis die boukontrakteur moet R100 000 aan hulle oorhandig. As die kontrakteur nie die geld sou oorhandig nie, het hulle na verneem word gedreig om die bouwerk aan die polisiestasie tot stilstand te bring. Sting Die inligting rondom die saak is laas Woensdag onder die aandag van die polisie se nasionale cold case-ondersoekspan gebring. ’n Sting-operasie is uitgevoer en die twee verdagtes is op die Baaise lughawe gearresteer waar hulle met die kontrakteur vergader het om hulle afdreiggeld te kry. Albei verdagtes het Dinsdag in die Baaise streekhof verskyn op aanklagte van afpersing, korrupsie en bedrog. Hulle bly in aanhouding en sal volgende Dinsdag weer in die hof verskyn. Uitgevoer Die polisie het gesê daar kan nóg moontlike inhegtenisnemings in die saak uitgevoer word.