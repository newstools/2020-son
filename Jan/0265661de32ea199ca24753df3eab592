DIE stage is sommer binnekort nie meer Isidingo s’n nie. Ek het julle mos al laas jaar gewaarsku dié SABC3- sepie gaan van die kassie verwyder word. Ek sien nou op Channel24 die cast en crew van die sepie wat oor die lot van mynwerkers handel, het Vrydag hulle laaste scenes geskiet. Die vryskut-akteur Dumisani Mbebe, wat ambassadeur Mayekiso speel, sê almal is gebroke oor die sepie ná meer as twee dekades eindig. “Dit is jammer dat die SABC besluit het om nie meer die show uit te saai nie. Ons weet nie hoekom dit gebeur het nie. Dit raak nie net die cast en crew nie, maar ook diegene wat op hulle staatmaak. “Maar as akteurs het ons ’n mandaat om die storie van die karakters te vertel so goed as wat ons kan.” Hy sê die crew en cast is laas jaar ingelig dat hulle ná meer as 21 jaar nie meer op die kassie gaan wees nie. “Ons is laat laas jaar ingeroep en hiervan vertel. Ek moet sê, om die hartseer gesigte van my co-stars te sien was nie lekker nie.” Die laaste episode van Isidingo: The Need gaan op 12 Maart uitgesaai word. Motlatsi Mafatshe, wat die rol van Sechaba Moloi-Matabane al tien jaar vertolk, sê dis sowaar die einde van ’n era. “Dis bittersoet vir almal, maar sulke dinge gebeur,” sê hy gelate. “Ek is een van die laaste akteurs wat nog oor is van die oorspronklike rolverdeling. Dis nie maklik om die show agter te laat nie, maar ons is almal opgewonde oor die nuwe vooruitsigte wat die nuwe jaar gaan meebring. Dis ’n tyd vir groei, verandering en uitbreiding.”