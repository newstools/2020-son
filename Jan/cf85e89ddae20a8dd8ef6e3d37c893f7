DIE veldtog Operasie Calvinia Skoonmaak skud die sekere mense in dié dorp tot in hulle fondament. Met die impak wat die veldtog tans op die gemeenskap het, is daar ook dreigemente wat daarmee saam kom. Die dreigemente kom kort nadat vermeende gangsters gekonfronteer en gevra is om die dorp te verlaat. Maar vir Selvin Theys, wat ’n week gelede besluit het om sy voet dwars te sit oor die geweld, misdaad en misbruike in die gemeenskap, kom die dreigemente nie as ’n verassing nie. “Die dreigemente het telefonies gekom – nie net na my toe nie, maar ook na ander mense wat die veldtog ondersteun. “Dit is ’n bewys dat ons op die regte pad met die veldtog is,” meen hy. Theys sê hulle doel met de veldtog is om hulle dorp skoon te kry en dit op die vreedsaamste manier moontlik te doen. “Ons sal nie en wil nie misdaad met geweld beveg nie. Dit sal totaal wegneem van wat ons probeer doen vir onse dorp. “Ek het geweet toe ek begin stappe doen om die dorp skoon te kry dat dit nie ’n maklike taak sou wees nie, maar met die ondersteuning wat ek plaaslik en van ander dorpe kry, motiveer dit my en die in­woners,” verduidelik hy. Theys sê hulle is tans sterk op pad om aan die mense wat die inwoners van die dorp misbruik, vriendelike briewe met spesifieke waarskuwings te oorhandig. “Ons wil hê die mense wat geld leen aan mense en hulle ID- en Sassa-kaarte weerhou, moet dit so gou moontlik teruggee sodat die mense kan aangaan met hulle lewe en nie gebind sal wees aan ewige debt nie,” sê hy. Hy voeg by hulle wil die geldskieters laat verstaan dat hulle die legal roete moet volg as hulle geld uitleen. “Gaan registreer jou besigheid en dan kan jy geld leen aan mense,” sê hy. Verder gaan die mense wat strukture onwettig uithuur vir besighede soos winkels, ook versoek word om dit toe te maak. “Daar kan nie toegelaat word dat mense net kan doen soos hulle wil nie. Ons moet dinge volgens die wet doen,” hou hy vol. Theys het verder die gemeenskap en alle leiers bedank vir hulle ondersteuning en moedig almal aan wat ’n belang by die skoonmaak-operasie het, om aan te sluit.