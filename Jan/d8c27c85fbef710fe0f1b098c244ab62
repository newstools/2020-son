DIE polisie in Illinge buite Queenstown het Sondag ’n man in hegtenis geneem nadat hy hom in verband met ’n moord oorgegee het. Kapt. Jackson Manatha, ’n polisiewoordvoerder, sê Saterdag omstreeks 21:00 het die verdagte en sy 37-jarige vriend in die verdagte se huis by die informele nedersetting Tyutyu, in Machibini Village, buite die dorp gekuier. Die 29-jarige verdagte het toe sy girlfriend ook genooi vir drinks by die 37-jarige man se huis. ’n Stryery het ontstaan nadat die girlfriend opgedaag het. Tydens die stryery het die 29-jarige na bewering ’n mes uitgepluk en die 37-jarige in die bolyf gesteek. Daar is met die slagoffer gejaag na die Frontier Hospitaal in Queenstown, waar hy oorlede is. Die verdagte het hom die volgende dag by die Illinge-polisiestasie oorgegee. Hy het gister op ’n moordklag in Ezibeleni se landdroshof verskyn. Die identiteit van die slagoffer word tans nog weerhou totdat sy naasbestaandes van sy dood in kennis gestel is.