’N LORRIEDRYWER met ’n vrag druiwe op pad na die Kaapstadse hawe is in sy spore gestuit toe hy met dagga betrap is. Die druiwedrywer (28) het glo byna op die N1 teen ’n ander voertuig gebots voordat ’n spietkop hom gestop het. Maxine Bezuidenhout, verkeerswoordvoerder van die Stad Kaapstad, sê die verkeersdiens was Maandag 09:30 besig om roetine-stoppe op die N1 by Bellville te doen toe ’n motoris stilhou en die beampte in kennis stel van die lorrie wat byna teen sy kar gebots het. “Die beampte het die vragmotor toe opgemerk. Die vragmotor het behoorlik oor die dubbelbane gezigzag. “Die beampte het hom agternagesit,” vertel Bezuidenhout. Nadat die beampte die ander voertuie laat stadiger ry het om alle padgebruikers buite gevaar te stel, het die beampte eindelik die vragmotorbestuurder naby die Giel Basson-brug laat stilhou. Bezuidenhout sê toe die bestuurder uit die vrag­motor klim, het die verkeersbeampte ’n sterk reuk van air freshener gekry. “Die bestuurder was onvas op sy voete en het slaperige oë gehad. Sy spraak was traag,” vertel sy. Bezuidenhout sê die beampte het die lorriedrywer gevra waarom hy so swak bestuur. Die drywer se verweer was hy’t deur die nag gery en die wheel alignment van sy vragmotor is uit. “Die beampte het toe ’n alkoholtoets op die ou gedoen. Al kon geen alkohol gekry word nie, het die beampte ’n daggareuk bespeur. Die drywer het egter sterk ontken dat hy dwelmmiddels gebruik het,” sê sy. Die bestuurder het ook ontken hy’t enige iets onwettigs in sy voertuig. Gearresteer ’n Tweede speedy wat op die toneel aangekom het, het egter vyf pakkies dagga in die vragmotor gekry. Die bestuurder het erken die dagga behoort aan hom. “Die vragmotorbestuurder van Kraaifontein is gearresteer vir bestuur onder die invloed van ’n dwelmmiddel, die besit van dwelms en roekelose en nalatige bestuur,” sê Bezuidenhout. Die lorriedrywer is by die Bellville-polisiestasie aangehou en die lorrie is van die pad gehaal oor die remme nie werk nie. “Die Stad se verkeersdiens bedank motoriste wat die voorval aangemeld het, asook die beampte vir sy vinnige reaksie,” sê Bezuidenhout.