’N ONSEKER jaar staar leerders aan die Sekondêre Skool Weltevrede in die gesig, want daar is te veel leerders en te min onnies. Ouers het gisteroggend by die skoolterrein betoog om te wys hulle is gegrief hieroor. Dié skool is soos ’n oorvol blikkie waarin nóg ’n paar sardiens gedwing word. Pieter Julies, voorsitter van die skoolbeheerliggaam, sê die Wes-Kaapse onderwysdepartement (WKOD) verwag “miracles” uit die leerders – en dít terwyl hy weet wat die omstandighede is waarin hulle onderrig word. Volgens Julies kom die probleem van oorbevolking al oor ’n paar jaar aan, maar die WKOD het eers laas jaar tydelike klas­kamers en onnies verskaf. Die onnies se kontrakte sou verleng word sodat hulle vanjaar kan voortgaan om in die tydelike klaskamers te onderrig. Maar net voordat die skole geopen het, het die WKOD die skool ingelig daar is nie geld vir dié betrokke vyf onnies nie. As gevolg daarvan is daar in van die klaskamers – veral in gr. 8 – tot 60 leerders. Julies sê: “Dis onaanvaarbaar. “Dit veroorsaak ventilasieprobleme. Die kinders kan nie in só ’n omgewing lekker asemhaal nie. Uitbreek “Daar is ook die brand­gevaar. Hoe gaan al die kinders wegkom as ’n brand in só ’n oorbevolkte klas uitbreek? “Sover ons weet, het die WKOD R5 miljard gehad vir die aanstelling van onnies in die hele provinsie. “Wat het van dié geld geword?” Een van die ouers, Vamieta Arnolds, sê ook 60 leerders in ’n klaskamer is nie aanvaarbaar nie. Sy voeg by: “Ons soek kwaliteit-onderrig. “En dan, as dit kom by die matriekuitslae, is die WKOD verbaas dat ons kinders nie so goed doen soos dié in ander areas nie. “Ek is nie rassisties nie, maar die A-kandidate in matriek is slegs by die posh skole. “Ons kinders is nie A-kandidate nie, want ons kinders kry nie kwaliteit-onderrig nie. “ ’n Onderwyser kan nie 60 kinders in ’n klas hanteer nie.” Nog ’n ouer, Rowena Joseph, dink die skool se bestuur moet ook van die blame­ vat, want daar was volgens haar ’n gebrek van kommunikasie tussen die skool en die WKOD. “Die skoolhoof moes al met die WKOD gekommunikeer het om die onnies se kontrakte te laat verleng of om ander onnies te kry,” verduidelik sy. Die leerders het later ook by die protesaksie betrokke geraak. Huis Die beheerliggaam het die kinders later laat huis toe gaan sonder dat hulle enige onderrig gehad het. Kerry Mauchline, woordvoerder van die WKOD, sê: “Die WKOD kommunikeer heeltyd met die skoolbestuur om te sien hoe interim uitdagings aangepak kan word totdat besluite oor die aansoeke vir die nuwe poste (vir onnies) gefinaliseer is.” 