LIAM Wright is maar net 22 jaar oud, maar die nuwe kaptein van die Queensland Reds het die brein, die vaardighede en respek om sy span na die eindrondes van die Superrugby-kompetisie te lei. Dit is die mening van Brad Thorn, afrigter van die Reds. Die jong losvoorspeler wat tot dusver net een toets vir die Wallabies gespeel het, is die verrassende opvolger vir die vorige kaptein, Samu Kerevi. Thorn het Wright verkies bo Izack Rodda, wat self ook net 23 jaar oud is. Wright het laas jaar sy toetsdebuut in die Bledisloebeker-toets op Eden Park in Auckland gemaak. Hy het al voorheen ervaring as kaptein saam met Thorn opgedoen met Queensland se o. 20-span en Queensland Country. Kalmte Thorn sê: “Dis action eerste. Wanneer hy praat, luister almal. “Hy is nie ’n stil ou nie, maar hy praat goed en bring kalmte. “Hy is ’n goeie jong man, maar ek is bly dat dit ’n moeilike besluit was. Dit is ’n jong groep wat groei, en daar is baie ouens wat goeie leierskap toon.” Wright sal ’n span lei met net een speler, Henry Speight, wat ouer as 30 is. Hy sê daar sal geen verskonings wees nie aangesien die Reds sedert 2013 nog nie die uitkloprondes gehaal het nie. Wright sê: “Ons werk aan groot dinge. Ons beleef nou al ’n paar jaar die herbouproses. “Die tyd het nou aangebreek om weer ons stempel in dié kompetisie te begin afdruk.”