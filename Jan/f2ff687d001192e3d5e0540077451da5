TERWYL ons nog gedink het sy gaan eers hierdie naweek trou, het sy dié week al met haar hunky Yank getrou. Jip, Demi-Leigh Nel-Peters het Maandagaand 18:30 in die hartjie van die pragtige Boland met die Amerikaanse baseball-speler Tim Tebow getrou. Volgens The Pageant Prince­ se Instagram-blad was daar 260 gaste op die posh La Paris Estate tussen Franschhoek en die Paarl in die Boland. Ek het lank en hard gesoek vir ’n vollengte-foto van die voormalige Mej. Heelal se trourok en eindelik een op Demi se Instagram-blad. gekry. Minimaal Die foto’s van die troue is verkoop aan People en ’n Afrikaanse sustertydskrif. So, daar is maar enkele foto’s van die troue op die internet. Kom ons praat gou eers oor haar trou-look. Baie eenvoudig en minimaal, nè? Nes ons Demi ken, ja. Ek het nie ’n vreeslike baldadige look verwag nie, maar ook nie só eenvoudig nie. Alles is pynlik netjies op sy plek. Daai pragtige donker krulle van haar is netjies platgelê en agter haar kop vasgesteek. Ek wens daar was êrens ’n los krul of twee net om ’n sagter voorkoms te gee. Nou kom ons by die rok (of wat ons daarvan kan uitmaak). Dis ’n pragtige half off the shoulder-satynrok met ’n rits fyn knope wat langs haar rug afloop. Die ivoorkleurige rok is deur ’n Amerikaanse bridal shop, David’s Bridal, spesiaal vir haar gemaak. Ek wonder net wat die skoonheid se van gaan wees. “Demi-Leigh Nel-Peters-Tebow” is darem ’n mondvol. Of gaan sy haar eie van hou? Wat dink julle?