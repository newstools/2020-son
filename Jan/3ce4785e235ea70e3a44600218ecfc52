DIE Proteas is met die rug teen die muur in die tweede toets teen Engeland op Nuweland. ’n Kombinasie van goeie boulwerk en roekelose houe het SA op 215/8 in die moeilikheid ná die tweede dag se spel. Die Proteas is nog 54 lopies agter die Engelse met net twee paaltjies staande­. Engeland kon gister net 7 lopies by sy oornagtelling van 262 voeg. Kagiso Rabada (3/68) het James Anderson toe uitgehaal. Pieter Malan,wat in sy debuuttoets speel, en die ander plaaslike man Zubayr Hamza het albei net 5 lopies aange­teken voordat hulle in die glippe uitgevang is. Faf du Plessis (1) het ook gekom en gegaan en die Proteas was vroeg in die moeilikheid met die telling op 40/3 – 229 lopies agter die Engelse se eerste beurt. Rassie van der Dussen het hom toe by Dean Elgar in die middel aangesluit. Die twee se verdediging is deur veral Anderson en sy vennoot Stuart Broad getoets. Hulle het mekaar gereeld afgelos by die Wynberg-kant, waar daar meer beweging van die naat en wip was. Daar is een of twee krake aan die Kelvin Grove-kant, wat nog ’n rol kan speel later in die wedstryd. Balle is geneig om óf laag te hou óf skerp van ’n goeie lengte af te wip, wat kolfwerk bemoeilik. Van der Dussen het ook sy fair share geluk gehad. Hy is bvp uitgegee, maar die besluit is gereview en die kykweer het gewys hy’t ’n binnerand bygekry wat hom gered het. Hy is ook van ’n foutbal uitgevang en is deur Ben Stokes gevang voordat die bal uitgepop het toe sy elmboog die grond getref het. Daarenteen het Elgar deurgaans rotsvaste verdediging getoon, maar ook die losballe gestraf. Hy sal egter baie ontevrede wees met die manier hoe hy sy paaltjie weggesmyt het. Hy wou ’n bal van die off-spinner Dom Bess tot in Rondebosch moker, maar het die bal gesky en Joe Root het die vangkans op halfweg benut. Dit was ’n dom hou van Elgar, net 12 lopies weg van ’n welverdiende honderdtal. Quinton de Kock (20) het sy bes probeer om Elgar se voorbeeld te volg. Hy het goed daarin geslaag voordat hy ’n slower ball van Sam Curran in die skare wou slaan. Ook hy is op halfweg uitgevang. Van der Dussen se luck het kort daarna uitgeloop toe hy skitterend deur Stokes op tweede glip gevang is. Stokes het ’n besige dag op tweede glip beleef en Dwaine Pretorius was sy vierde sy slagoffer. Hy het Pretorius met Anderson se vierde aflewering in die glippe gevang. Die ervare Anderson (3/34) het ook vir Keshav Maharaj (4) uit­geknikker met die heel laaste bal van die dag.