“ONS het nie julle hulp nodig nie!” Dit was die woorde van buitelanders gister aan die medici wat hulle wou help. Die buitelanders het hulle die afgelope drie maande ingeburger in die Sentrale Metodistekerk in die Kaapse middestad. Dié dokters en verpleegsters wou gister aan die mense, veral die kinders, mediese behandeling gee. Maar die vlugtelinge het hulle dwars gehou en hulp geweier. Die honderde vlugtelinge in en om die kerk, wat oorkant die Verenigde Nasies se kantore geleë is, is ingevolge ’n hofbevel uitgesit. Hulle weier egter om hulle kampie te verskuif. Daar is boonop twee strydende groepe onder hulle. Om dinge te vererger het waterpokkies in die oor­bevolkte kerk uitgebreek. Dit versprei veral vinnig onder die kinders. By Son se aankoms gister by die kerk was die groepe steeds verdeeld. Sondag het sommige van die vlugtelinge die vorige­ leier, JP Balous, verwerp. Die kerk is tans propvol mense. Veral die vroue, sommige hoog swanger, en kinders is soos sardiens op matrasse ingeryg. Balous wou die mense uit die kerk verwyder, maar die polisie het hom op Nuwejaarsdag op verskeie aanklagte van aanranding aangekeer. Hy verskyn na verwagting vandag in die Kaapse landdroshof. Kubega Nadien Nkurikiye, ’n simpatiseerder van Balous, het bevestig hulle het geweier om die dokters – wat hulle kinders wou help – by die kerk in te laat. Nkurikiye sê: “Ons is bang dat iets hier kan gebeur as enige een in die kerk kom sonder ons president (Balous) se toestemming. “Ons weet waar die hospitaal is en ons was al daar vir mediese hulp, en ons kan weer gaan as ons dit weer nodig het. “Ons is al vir meer as drie maande hier. Hoekom kom hulle nou eers? “Die kinders is al vir meer as drie weke siek en ons het hulle na die hospitaal geneem waar hulle mediese hulp gekry het. “Daarom is ons verbaas dat dokters nou hier opdaag. “Die dokters wat vroeër hier was, ondersoek ons net en dan gee hulle ’n papier wat jou na die hospitaal verwys.” In die ander groep – buite die kerk – sê ’n ontstoke lid dat Balous sy ma aangerand het. Kande Serge Kande beweer sy ma, Kayaya Clementiné, het haar knieë beseer toe Balous haar gestoot en sy geval het. Volgens Kande het die voorval Sondag douvoordag gebeur toe Clementiné by die kerk probeer ingaan om die toilet te gebruik. Kande sê: “Die probleem is nét een persoon en dit is Balous. “Die ander broers daar binne het nie ’n probleem met ons nie. “Hy tree altyd met geweld op. Die voorval met my ma was nie die eerste geval nie.” Brig. Novela Potelwa, ’n polisiewoordvoerder, het Balous se arrestasie bevestig. Volgens haar face hy drie klagte van aanranding en vyf van aanranding met die opset om ernstig te beseer.