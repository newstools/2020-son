MMUSI Maimane en Herman Mashaba se paadjies het geskei. Die twee voormalige swaargewigte van die DA het Donderdag in 'n verklaring bevestig hulle gaan elkeen hul eie party stig. Maimane, voormalige DA-leier, en Mashaba, oudburgemeester van Johannesburg, het blykbaar koppe gestamp oor die tipe beweging wat hulle wil begin. Mashaba wou reeds aan die volgende plaaslike verkiesing deelneem terwyl Maimane 'n breër beweging wou begin wat verder as politiek strek. Mashaba het laas maand die People's Dialogue begin terwyl Maimane nou die Movement for One South Africa gaan begin. "Albei inisiatiewe het 'n gemeenskaplike doel om die land reg te ruk en 'n Suid-Afrika vir al sy mense te bou," lui hul gesamentlike verklaring. Maimane en Mashaba sê hulle sien dit nie as mededingende inisiatiewe nie, maar dat dit mekaar eerder aanvul. "Terwyl Herman daarop fokus om 'n politieke party te bou wat in die plaaslike verkiesing in 2021 kan meeding, verbind Mmusi hom tot die doelwit om 'n nasionale beweging te bou wat magte kan verenig om ons land reg te ruk." - SowetanLive