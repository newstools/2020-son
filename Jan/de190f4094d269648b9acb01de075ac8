’N SNOTNEUS-LAITIE het die naweek in die selle geslaap nadat hy na bewering ’n gun weggesteek het wat moontlik met ’n moord verbind kan word. Daar word beweer die 16-jarige laitie het die gun in sy ouma se oond weggesteek. Hy is Vrydagaand deur die anti-gang unit gearresteer. Vroeër dié aand is ’n man in Factreton doodgeskiet. Volgens die gr. 9-leerder se ma het een van die gangsters die laitie gedreig en gesê hy moet die gun, wat in ’n drom versteek was, uithaal en op ’n ander plek gaan wegsteek. Die ma sê: “Hy het die gun gaan uithaal en in die oond by sy ouma se huis gaan wegsteek. “Die anti-gang unit het die area later die Vrydagaand gepatrolleer en twee verdagtes vir ondervraging ingeneem. “Een van die verdagtes het vir die cops gesê dat my seun die gun het en dit weggesteek het. “Ons was nog wakker toe die cops omstreeks middernag inbars. “Hulle het die gun in die oond gekry en my seun gearresteer. “Ek het na die polisie­stasie gegaan. Hulle het geweier dat ek my seun kan sien, ten spyte daarvan dat hy minderjarig is. “Ek het uitgegaan om te rook en deur die venster van een van die kantore gesien hoe hulle my kind aanrand. “Sy gesig was opgeswel. “Hulle het my weggejaag en gesê ek kan my kind Dinsdag by die hof sien. “Ek weet wat my kind gedoen het, was verkeerd, maar hy is gedreig.” Volgens die ma woon hulle nou maar ’n maand in Factreton. Hulle het voorheen in Elsies­rivier gewoon. Siyabulela Malo, ’n polisiewoordvoerder, het die voorval bevestig. Malo het gesê: “Die cops het twee verdagtes vir ondervraging ingeneem. “Hulle het erken dat hulle die gun vir ’n 16-jarige seun gegee het om weg te steek. “Die polisie het na die betrokke adres gegaan en die vuurwapen gevind. Weggestuur “Die vuurwapen moet vir ballistiese toetse weg­gestuur word om te kyk of dit met die moord verbind kan word.” Die verdagtes sal vandag in die Kaapstad Landdroshof verskyn. Hulle staan tereg op klagte van die onwettige besit van ’n vuurwapen en ammunisie.