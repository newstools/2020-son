INFORMELE handelaars word deesdae verbied om op sekere dae buite die Green Point-atletiekstadion handel te dryf. Die sowat 40 handelaars is Sondag tydens 'n sokkerwedstryd verbied om soos gewoonlik buite die stadion te verkoop. Hulle het toe daarna betoog omdat hulle reeds voorraad en kos aangekoop het. “Ek het al die pad van Ottery gekom om hier kos te koop," het 'n omgekrapte inwoner aan EWN gesê. "Ons het baie jare gewag om die handelaars hier te ondersteun, en nou word daar vir ons gesê dat hulle weens 'n sokkerwedstryd nie handel kan dryf nie.” Nog ‘n inwoner van Hanover Park was ontsteld dat die polisie 12 polisiebeamptes gestuur het om te keer dat handelaars buite die stadium hulle goedere verkoop. Die Kaapstadse stadsraad sê dit is nie hul plig om 'n alternatiewe plek vir die handelaars te kry nie, maar sal wel die betrokke departemente daaroor raadpleeg.