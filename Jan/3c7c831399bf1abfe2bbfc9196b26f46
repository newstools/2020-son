IS KAPTEINSKAP dalk besig om sy tol te eis op Faf du Plessis se kolfwerk? Die normaalweg bestendige en betroubare Du Plessis beleef ’n insinking en het presies ’n jaar laas ’n toetshonderdtal aangeteken. Dit was teen Pakistan op Nuweland in die tradisionele Nuwejaarstoets in Kaapstad. Gemiddeld Du Plessis het in 2019 net 1 honderdtal en 3 vyftigtalle aangeteken teen ’n gemiddeld van 36.9. In sy laaste 7 beurte het die 35-jarige Protea-kaptein tellings van 5, 1, 4, 29, 20, 1 en 19 (gister op Nuweland) aangeteken teen ’n gemiddeld van net 11.28. Hy het wel die Paarl Rocks na die Mzansi Super Liga-titel gelei (MSL), maar in daai kompetisie ook net 1 vyftigtal aangeteken en in 9 beurte 181 lopies teen ’n gemiddeld van 25.85 geslaan. Hy sal ook uiters teleurgesteld wees met hoe hy sy paaltjie in die tweede beurt op Centurion en Nuweland weggesmyt het. Eers het hy ’n uiters onverantwoordelike, flambojante haakhou teen Jofra Archer uitgevoer en is deur Sam Curran op die skerpby-grens uitgevang. Op Nuweland, met sy span wat moes anker gooi om die toets op die laaste dag te red, het Du Plessis ’n slog-sweep van die wegbreekbouler Dom Bess probeer speel, maar daarin geslaag om die bal net na Joe Denly op regby te skep. Om alles te vererger, was dit kort voor middagete in ’n sessie waar SA tot op daai tyd net die paaltjie van die naguiltjie Keshav Maharaj verloor het. Du Plessis se plek is waarskynlik nie in gevaar nie aangesien daar nie ’n natuurlike opvolger vir hom as kaptein is nie. Quinton de Kock is ’n baie goeie paaltjiewagter en kolwer, maar kom nie voor as ’n natuurlike leier nie. Daarenteen is Temba Bavuma teruggestuur na die Lions om lopies aan te teken en is sy toetsrekord as kolwer ook nie die beste nie. Onskatbaar Rassie van der Dussen, ook ’n aanspraakmaker, het nog net twee toetse gespeel. Aiden Markram is beseer en het ook nie juis die wêreld onlangs aan die brand gekolf nie. Hoe dit ook al sy, Du Plessis se waarde as kaptein is onskatbaar, maar hy sal sy kant met die kolf moet bring – en bitter gou ook.