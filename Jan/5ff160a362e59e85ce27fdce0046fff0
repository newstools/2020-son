DIE Portugese ster Cristiano Ronaldo is al weer op soek na sy volgende Ballon d’Or. Ronaldo (34) het die naweek nog ’n rekord agter sy naam gesit vir Juventus. Dis nadat hy vir die agste agtereenvolgende wedstryd ’n doel aangeteken het in die Serie A. Met dié doel het hy ’n 15 jaar oue rekord geëwenaar. Juventus het wel die wedstryd met 1-2 verloor teen Napoli, maar Ronaldo lyk nie asof hy enige tyd gaan ophou doele aanteken nie. Volgens die BBC is die Portugese speler ná dié doel net die tweede Juventus-speler wat in ag agtereenvolgende liga-wedstryde doele aangeteken het. Dié klub se legendariese speler David Trezeguet het dié prestasie in 2005 behaal. Die voormalige Manchester United- en Real Madrid-ster kan nou mik vir Gabriel Batistuta se rekord. Batistuta het in die vroeë 1990’s in 13 agtereenvolgende wedstryde in die Serie A doele aangeteken oor twee verskillende seisoene. Batistuta deel ook die rekord vir die meeste agtereenvolgende doele in ’n enkele seisoen in Italië. Hy en Fabio Quagliarella het 11 keer agtereenvolgens doele in ’n seisoen aangeteken – Batistuta in die 1994-’95- en Quagliarella in die 2018-’19-seisoen. In nog Serie A-nuus het Christian Eriksen gister in Italië geland om sy transfer van Tottenham Hotspur na Inter Milan te voltooi. Ashley Young het verlede week van Manchester Unit­ed aangekom en Victor Moses van Chelsea.