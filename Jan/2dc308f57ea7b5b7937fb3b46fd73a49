DIE bogus maatskaplike werker wat vir die ontvoering van ’n twee maande oue baba in arres is, het erken sy’t die baba gesteel. So het die ondersoek­beampte in die saak, sers. Solomzi Ngunda, gister in die Bellville Landdroshof getuig. Karabo Tau (18) van Guguletu is Sondag vir ondervraging geneem nadat die tweelingbaba Kwahlelwa Tiwane op 15 Januarie ontvoer is. Die baba is nog soek. Voorgedoen Tau het gister aansoek gedoen om borgtog. Die verdagte, wat haar na bewering as Monica voorgedoen het, is eintlik net ’n matrikulant van die Hoërskool Claremont. Op haar Facebook-blad lyk dit of sy ’n baie luukse lewe lei, al is sy ’n leerder. Volgens Ngunda het Tau die babaseuntjie van sy ma af weggelok deur aan haar te belowe sy gaan haar met geskenkbewyse help. Ngunda het getuig die ma het Tau vertrou en was verheug toe sy aangebied het om haar te help. Hy getuig: “Dit het die ma ’n tyd gevat om die maatskaplike werker te vertrou. Dit het nie twee minute gevat nie, maar twee dae. “Die dag waarop die beskuldigde die ma se geskenkbewyse moes bring, het sy hulle kom haal en na Parow gegaan. “Voordat sy die geskenkbewyse aan die ma gegee het, het sy aan die ma gesê dat sy gou iewers heen moet gaan en die ma moet vir haar wag. “Sy is daar weg met die baba en die ma wag steeds vir haar om terug te kom.” Ngunda getuig hy het met ’n getuie gepraat wat bevestig het Tau het haar ook genader om haar kastig met Sassa-geld te help en om haar met haar aansoek vir ’n identiteitsdokument by te staan. Tegnologie Toe die hof wou weet hoe Ngunda weet Tau is die verdagte na wie die klaagster en die getuie verwys het, het hy gesê sy is op foto’s uitgeken. Ngunda verduidelik: “Daar is van tegnologie gebruik gemaak. “Die klaagster het die selnommer van die beskuldigde gegee en daar is op hierdie manier op foto’s en haar persoonlike besonderhede afgekom.” Volgens Ngunda is daar nóg mense betrokke en het hy tans ’n ander verdagte in aanhouding, maar dié persoon is nog nie gearresteer nie. Hy sê hy moet nog hierdie persoon ondervra omdat hy ’n moont­like verdagte is. Ngunda het verder getuig in die ondervraging van Tau het sy aan hom gesê sy word gedreig. Dit was ook toe dat sy erken het dat sy die baba gesteel het, getuig Ngunda. Volgens Ngunda het Tau hom na haar boy­friend verwys toe hy haar gevra het wie nog betrokke is. Maar toe hy hom ondervra, het die persoon hom na ’n ander boyfriend verwys, aangesien hy Tau se eks-boyfriend is. Dié boyfriend is ook van Parow, waar die baba na bewering ontvoer is. Ngunda het getuig hy sal baie binnekort nóg ’n verdagte in Tau se kringe voor die hof bring. Die aansoek om borgtog is uitgestel tot Maandag. Tau sal dus die naweek in aanhouding bly.