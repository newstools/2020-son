DIE reuk van rook het die afgelope week steeds erg in die lug gehang waar smouse eens met groot smiles mense na hulle tafels genooi het. Die reuk is evidence dat daar ’n brand uitgebreek het en so die brood en botter uit traders se monde gevat het. Die brand wat Woensdagaand in Town Centre, Mitchells Plain uitgebreek het, het veroorsaak dat 20 stalletjies nou leeg staan. Dis die enigste stretch in dié besigheidsarea waar jy nie die smouse se bekende uitroepe hoor nie. In plaas van onder hul dakkie staan, moes smouse soos Pa Fish uit sy kar sy geldjies maak. Pa Fish, ’n bekende vissmous wat al jare op die Centre staan, sê geestelik is sy siel gebreek. “Weet jy wat meer hartseer is, is dat ek klaar my rent vir die maand betaal het. “Hier is ook mense wat op dieselfde aand van die brand vars stock ingekry het, stock wat tot R10 000 kos. “Hulle het die stock hier gelos en toe gebeur die brand.” Pa Fish beweer dat die stalletjies aspris aan die brand gesteek is. “Ek dink mense het weer alles gesteel en net ’n bietjie agter gelos en die oorblyfsels aan die brand gesteek.” Pa Fish sê hy is geworried omdat hy ook nie weet hoe lank dit gaan vat om dinge weer up en running te kry nie. “Hulle moet nou eerste die struktuur regmaak. Ons tafels en stoele en kratte het alles uitgebrand.” Jermaine Carelse, ’n woordvoerder van die Stad Kaapstad se brand-en-reddingsdienste het die brand bevestig. Volgens Carelse het hulle omstreeks 01:00 ’n noodoproep ontvang. “Een man het matige brandwonde opgedoen en het geweier om hospitaal toe te gaan. “Die brand is om 02:12 geblus.”