DIE Aussie-Boerseun Marnus Labuschagne se droomseisoen het Saterdag op die Sydney Cricket Ground voortgeduur toe hy ’n enorme 215 vir sy aangenome land teen Nieu-Seeland aangeteken het. Australië het uiteindelik 454 (almal uit) behaal, met slegs Steve Smith (63), die voormalige kaptein, wat enige ondersteuning aan die Klerksdorp-gebore Labuschagne gegee het. Die Aussies sal egter nie daarmee tevrede wees dat hulle hulle laaste vyf paaltjies vir slegs 44 lopies verloor het nie. Dít teen ’n Black Caps-aanval minus die gevaarlike snelboulers Tim Southee en Trent Boult, sowel as die linksdraaier Mitchell Santner. Die Kiwi-kamp is ook lamgelê deur griep en moet sonder die kaptein, Kane Williamson, klaarkom. Tom Blundell en die instaan-kaptein, Tom Latham, kon darem ’n onoorwonne vennootskap van 63 om die eerste paaltjie aanteken voordat die bails gelig is. Labuschagne het in sy afgelope sewe beurte vier honderdtalle (insluitend sy 200-tal) aangeteken en is tans een van die beste kolwers in die wêreld.