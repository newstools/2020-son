DIE vermeende baas van die Sexy Boys-bende, Jerome “Donkie” Booysen, het bevestig dat hy self gery het toe sy kar in ’n ongeluk beskadig is. Booysen het aan Son bevestig dat sy ghrend Audi R8 in Erica Drive in Belhar ’n ongeluk beskadig is. Hy het gou bygevoeg dat niemand in die ongeluk beseer is nie. Of die kar nou so stukkend en niks meer werd as ’n donkiekar is nie, is ’n ope vraag. Volgens ’n ingeligte na aan Son is die kar ná die voorval gelaai op ’n flat bed-trok, met die polisie se kentekens daarop, en van die toneel verwyder. Die polisie het dié detail nie bevestig nie, maar wel dat die ongeluk plaasgevind het. Siyabulela Malo, ’n polisiewoordvoerder van Belhar, het bevestig dat ’n ongeluk Sondag omstreeks 22:00 plaasgevind het. Malo sê: “Die saak word tans ondersoek. Dié kantoor kan nie nader besonderhede hieroor bekend maak nie, aangesien dit die ondersoek sal belemmer.” Die slagoffer is na bewering Timothy Lotter, die eienaar van Extreme Security Mea­sures. Die voorval waarin Lotter dood is, het Sondag omstreeks 18:30 op die hoek van Giel Basson- en Frans Conradie-rylaan in Goodwood plaasgevind. Volgens kommentaar van Facebook-gebruikers het die skietery begin by die verkeersligte naby ’n motorhandelaar naby N1 City en by ’n traffic-sirkel opgehou. Ander beweringe is dat ’n man in ’n balaclava uit ’n silwer BMW geklim en op die bakkie agter hom begin skiet het. Die verdagte het na be­wering terug in die BMW geklim en in die rigting van Parow gery. Baie Facebookers het ook hulle meegevoel met Lotter se familie uitgespreek. Inligting In een van die vele boodskappe het een Facebook-gebruiker gesê: “Dit maak nie saak met wie of wat sy bande was nie. Jy kan daardie persoon nooit vervang nie. Hy was iemand se seun, broer, oom en neef. Aan sy familie, mag God julle vrede gee in hierdie tyd van tragedie.” Kapt. FC van Wyk, ’n polisiewoordvoerder, het bevestig dat ’n saak van moord geregistreer is en dat dit ondersoek word. Van Wyk vra dat enige iemand met enige inligting oor dié voorval die ondersoekbeampte, lt.kol. Charl Kinnear, kontak. Kinnear kan by 071 673 1575 gebel word. Die polisie se Crime Stop-sentrum kan by 08600 10111 gebel word.