DIE kanse is baie goed dat Temba Bavuma Vrydag sy terugkeer tot die Pro­teas se toetsspan kan maak. Die vierde toets tussen Suid-Afrika en Engeland begin dan op die Wanderers in Johannesburg. Joe Root se Engelse loop 2-1 voor in die reeks en die Proteas se kolfspan lyk baie dun op die oomblik. Zubayr Hamza en Faf du Plessis is heeltemal van stryk af en die res – Dean Elgar, Pieter Malan en Rassie van der Dussen – teken hier en daar 50-talle aan. Vrae SA se voorste kolwer, Quinton de Kock, het reeds 256 lopies teen 44.16 in die reeks aangeteken. Daar bestaan egter vrae oor sy temperament en honger om groot 100-talle aan te teken. Hy het in dié reeks verskeie kere sy paaltjie met onverantwoordelike sloeg-houe verloor en sal voortaan ’n hoër prys op sy paaltjie moet plaas. Die keurders het die 29-jarige Bavuma aangesê om lopies in die plaaslike meerdaagse reeks te maak. En hy het so gedoen deur 180 verlede week in Pietermaritzburg vir die Lions teen die Dolphins te moker. Du Plessis het Maandag daarop gesinspeel dat hy wel in Gauteng sal speel. Hy’t gesê: “Temba het gedoen wat ons gesê het hy moet doen: Hy het lopies gemaak. “Ons sal moet sien hoe ons hom terug in die span gaan kry, want ons het ’n tekort aan selfvertroue in ons kolflys.” Hamza het in dié reeks nog net 78 lopies op nommer 3 teen ’n gemiddeld van 13 lopies per beurt aangeteken. Hy sal waarskynlik nie die valbyl vryspring nie. Dit lyk asof daar tegniese foute in sy mondering is. Hy het veral teen die blitsbouler Mark Wood in die Baai gesukkel, terwyl sy voetwerk ook nie na wense is nie. Bavuma sal na bewering op nommer 3 op sy tuisveld kolf. Malan en Van der Dussen teken ook in hul jong toetsloopbane minder as 30 lopies per beurt aan en kan ook nie veilig voel oor hul plekke is die span nie. Van der Dussen is ’n aanvallende speler in witbalkrieket, maar het tans ’n treftempo van 34,85% in dié toetsreeks. Dit is egter ook so dat hy op nommer 5 heeltyd moet kom vure doodslaan en nie sy normale houespel ten toon kan stel nie. Keegan Petersen is in die groep vir die Wanderers en kan ook nog gekies word.