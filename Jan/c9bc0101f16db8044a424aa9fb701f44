DIE wêreld se swaargewigbokskampioen, Anthony Joshua, wil vanjaar nog teen Deontay Wilder of Tyson Fury boks, al moet hy van sy titels afstand doen. Joshua het verlede maand in Saoedi-Arabië sy IBO-, WBA-, IBF- en WBO-titel herwin nadat hy die Mexikaan Andy Ruiz met punte oor 12 rondes geklop het. Hy moet egter teen April sy titels teen Kubrat Pulev of Oleksandr Usyk op die spel plaas. Joshua het aan Sky Sportsgesê hy is gereed om Wilder of Fury vanjaar nog te pak. “As ek my titels moet afstaan om dit reg te kry, is ek gewillig om dit te doen,” sê Joshua. “Ek het nog altyd gesê die gordels verteenwoordig my nie. Ek sal ’n kampioen bly, al moet ek een of twee prysgee. “Dit sal my die kans bied om teen nog ’n wêreldkampioen te boks – en ek het nou reeds vier wêreldkampioene geklop. Ek sal die titels afstaan, maar wees verseker, ek sal hulle herwin.” Wilder en Fury pak mekaar op 22 Februarie in Las Vegas, met Wilder se WBC-titel op die spel. Dominic Breazeale, Joseph Parker, Dillian Whyte of Luis Ortiz kan Andy Ruiz volgende pak.