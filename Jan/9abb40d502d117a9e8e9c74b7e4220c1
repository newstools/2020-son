DIS weer tyd vir vonke met twee agtereenvolgende plaaslike Pro14-derbies. Die Southern Kings se enigste fokus vir die volgende vier weke is op die Cheetahs. Dit is omdat die Kings die Cheetahs in twee agtereenvolgende Pro14-wedstryde sal moet probeer klop. Die Kings se eerste wedstryd is in die Nelson Mandela Bay Stadium op 25 Januarie en die tweede wedstryd op 1 Februarie in die Toyota Stadium. Die slegte nuus vir die Kings se ondersteuners is dat in die ses wedstryde vandat dié twee spanne in die Pro14 begin speel het, twee seisoene gelede, het die Kings nog nie die Cheetahs geklop nie. Onoorwonne Die vorige ontmoeting het met 61-25 geëindig in die guns van die Cheetahs. Behalwe die Cheetahs se onoorwonne rekord teen die Kings lyk die Vrystaters ook goed dié seisoen. Hulle is in ’n goeie posisie om weer ’n uitspeelplek los te speel soos in hulle debuut-seisoen. Die Cheetahs sit tans in die vierde plek in groep A en het sover vier van hulle ag wedstryde gewen. Die Kings het sover nog net een van hulle ag games gewen. Die Kings se afrigtingspan dink wel dat hulle jongspan goed kan vertoon teen die Vrystaters. “Ek dink ons het baie geleer in die laaste ses maande. Die span het goed aangepas en ek is seker dat ons, veral tuis, baie beter kan vertoon. Almal sien uit na dié twee wedstryde,” sê die Kings se breier, Robbi Kempson.