INWONERS van Moorreesburg kan vir eers weer die rustigheid van die dorp geniet. Die dorp is die afgelope weke onder die soeklig nadat betogings oor die tekort aan huise en ’n addisionele hoërskool in kriminele aktiwiteite ontaard het. Verskeie plaaslike huiswinkels, supermarkte en drankwinkels is in die proses geplunder en beskadig. Vir die wetloosheid is altesaam 12 mense tussen die ouderdomme van 18 en 52 aangekeer. Hulle het gister in die Malmesbury Landdroshof op aanklag van publieke geweld verskyn. Bronwin Adonis, ’n leier van die Malmesbury Aksiegroep, sê hulle wil nou net die onluste stop. “Ons wil steeds antwoorde hê oor die skool en die huise, maar ons gaan niks regkry deur die dorp af te breek nie.” Adonis sê hulle volgende stap sal Sondag beslis word nadat hulle met kenners soos die provinsiale kommissaris van die SA Menseregtekommissie, Chris Nissen, vergader het. Desmé Kotze en Phakama Soldaka, ook van die groep, sê inwoners is moeg, kwaad en gatvol. “Ons wag al jare en kry net leë beloftes.” Die twaalf beskuldigdes is volgende week weer in die hof.