DIE polisie in die Baai is op soek na drie verdagtes nadat ’n 79-jarige man Vrydagaand op sy hoewe in Lakesideweg in Chelsea beroof is. Kol. Priscilla Naidu, ’n polisiewoordvoerder, sê die voorval het gebeur toe die man die deur oopgemaak het vir sy hond om uit te gaan. “Toe hy die deur oopmaak, het een van die verdagtes hom met ’n vuurwapen gedreig en hom ingevat. Sy hande en voete is toe met elektriese kabels vasgebind.” Naidu sê die huis is toe geransack en verskeie huishoudelike items ter waarde van ongeveer R15 000 is gesteel. Daar word verder beweer die verdagtes het die man se selfoon gevat. Terwyl hulle besig was met die selfoon, het hulle glo per ongeluk die man se dogter gebel. Die oproep is egter afgesny toe die dogter geantwoord het. “Die dogter het agterdogtig geraak. Sy het probeer om haar pa terug te bel, maar daar was geen antwoord nie. Sy het toe na haar pa se huis gegaan en hom steeds vasgebind daar aangetref.” Die polisie ondersoek ’n saak van huisroof.