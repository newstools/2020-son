WERKERS van Hisense in Atlantis sê hulle gaan staak tot dié Chinese elektroniese vervaardiger ophou om hulle uit te buit. Die arbeiders wat lid is van die National Union of Metalworkers of South Africa (Numsa), se volskaalse strike het Woensdagaand begin. Hulle het gister vroegoggend tyres buite die fabriek se hekke gebrand. Die polisie het ’n wakende oog gehou. ’n Werker, Clerence September, sê hulle is keelvol van die maatskappy se kat-en-muis-speletjies. Volgens hom betaal Hisense hulle sedert 2014 minder as die minimumloon. September sê: “Ons suffer, want ons kry lousy salarisse. Hoe kan ons nou nog R41 per uur verdien terwyl die company soveel geld uit ons sweet maak? “Mense dink ons verdien ’n klomp geld, maar ons pay min. Die company het die afgelope drie jaar geen verhogings of bonusse aan ons betaal nie. “Die base sê hulle het nie geld nie, maar hulle sponsor world cups en allerhande kompetisies en kyk daar, hulle is besig om nog warehouses aan te bou. “Ons het die afgelope 7 jaar beweeg van 20 yskaste daagliks produce na 2 000 yskaste binne ’n 12 uur-skof.” ’n Numsa-organiseerder in Atlantis, Alfredo Smit, sê die maatskappy maak ’n fortuin uit die werkers. Smit sê as ’n mens die waarde van die yskaste wat die fabriek vervaardig in ag neem, produseer die company daagliks yskaste teen ’n waarde van R8 miljoen. “En daai is net yskaste. Ons praat nie eens van TV’s nie,” sê hy. “Ons het in die begin besluit om die pad saam met die maatskappy te stap, want dit was ’n nuwe maatskappy wat employment na Atlantis gebring het. “Die ooreenkoms was dat die wages ingefaseer sal word, maar toe die laaste fase in 2018 moes inskop, toe het die maatskappy geweier om sy deel te doen. “Die werkers bring al die jare hulle kant deur harde werk.” Weier Volgens ’n Numsa shop steward, Ivan Solomons, volg die staking nadat hulle die werkgewers al in November 2019 kennis gegee het van die besluit. Solomons beweer die werkgewer weier om met hulle te onderhandel. “Ons staking is onbepaald. Ons gaan voort totdat ons gaan kry wat ons toekom,” sê hy. “Ek wil ook Atlantis se mense vra hulle moenie dat die maatskappy hulle deur labour brokers uitbuit nie. “Kom veg liewer saam met ons op die strate, want die company wil ander mense deur labour brokers in ons plek inbring.”