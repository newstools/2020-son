TOE hy gister in Hamilton vir die eerste keer in sy sewesrugbyloopbaan aantree vir die tradisionele kapteinsfoto, het Stedman Gans besef hy vul groot skoene. Die Blitsbokke speel dié naweek in Nieu-Seeland in die derde toernooi van die 2019-’20-Wêreldreeks. Dit is nou al ’n instelling dat die kapteins van die deelnemende lande ’n paar dae voor ’n toernooi in die gasheerstad vir ’n foto pose. Dit is gewoonlik die eerste aanduiding dat die voorste sewesrugbylande geland het. Gans is natuurlik die Blitsbokke se nuwe kaptein. Hy het gister die eerste keer dié tradisionele sere­monie bygewoon. “Ek het al so baie van die foto’s gesien, maar nooit gedink ék sou ooit in een fea­ture nie,” het Gans (22) gesê. “Dit was ’n groot oomblik om hier te wees – tussen ’n paar great captains van great spanne wat die naweek in aksie gaan wees. “Ek het in die span gekom toe Kyle Brown en (later) Philip Snyman kaptein was. “Verlede jaar het Siviwe Soyizwapi oorgeneem. Hulle is great mense én spelers. “Ek het baie by hulle geleer – op en van die veld. “Dis groot skoene om vol te staan, maar die voorbeeld wat hulle vir my gestel het, was goed. Gelukkig “Ek weet wat om te doen,” het die boorling van Vredenburg gesê. Gans het darem ’n paar ervare manne om op te steun, sou hy hulp nodig het. “Ek is baie gelukkig om ’n paar ervare manne om my te hê. Branco du Preez en Chris Dry is die twee mees ervare Blitsbokke ooit. Cecil Afrika is ons voorste puntemaker nóg. Hulle speel dié naweek langs my. “Dít gaan baie help dat ek kan fokus op my rol as speler sonder om te worry oor die res van die spelers.”