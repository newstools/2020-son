HY WOU nie die kinders se klere gee nie en het hulle skoene weggesteek. En dít was die laaste rede wat Charmaine Booysen (27) van Gamka nodig gehad het om uit ’n hel van sewe jaar van abuse pad te gee. Booysen vertel openlik: “Sewe jaar lank is ek soos ’n vloerlap behandel. Ek het baie seergekry soos hy my mishandel en geslaan het. “Ek het drie kindertjies en ek was al skaam as hy wat Marshall Hufkie is my so voor hulle afransel. Ek het opgestaan ter wille van my kinders.” Booysen sê toe sy besluit om terug te trek na haar ma in Royal Heights, was die hel los. Die man het die kinders teen haar gebruik deur hulle klere en skoene weg te steek. “Ek moes die polisie en buurtwag inroep. Tóé gee hy sommer dadelik­ die skoene en klere.” Leer Jakob Willemse, ’n buurtwaglid wat by was, vertel: “Hy’t haar voor ons verneder en liederlik uitgeskel en sleggemaak. “Ek het haar so jammer gekry. Ons moet ’n maatskaplike werker kry vir haar om haar by te staan. Ander mishandelde vroue kan by haar kom leer.” Volgens Booysen was sy reeds besig met ’n onderhoudsaak en gaan nou vir ’n interdik. Hufkie ontken by navraag dat hy haar aangerand of verneder het. Marilyn Cupido, Booysen se grootmaak-ma, het bygevoeg: “Ek sal haar nooit afstaan nie. “Ek is dankbaar dat sy padgegee het uit daai verhouding.”