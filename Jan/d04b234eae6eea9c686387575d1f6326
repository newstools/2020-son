DIE polisie se operasie Safer Festive Season het ’n groot impak gemaak, veral in landelike gebiede en op plase in die Oos-Kaap. Van 31 Desember tot die afgelope Dinsdag is 1 276 verdagtes vir verskeie misdade in hegtenis geneem. Brig. Tembinkosi Kinana, ’n woordvoerder van die polisie, sê onder die 1 276 verdagtes is 40 aangekeer vir moord, 8 vir poging tot moord, 32 vir verkragting en 162 vir aanranding met die opset om ernstig te beseer. Voorts is 53 verdagtes in hegtenis geneem vir inbraak, 49 vir opsetlike saakbeskadiging, 43 vir bestuur onder die invloed van sterk drank of dwelms, 41 vir shoplifting, 45 vir gesins­geweld, 10 vir die onwettige besit van ammunisie­ en 7 vir veediefstal. Die amnestietydperk vir die inhandiging van wapens het op 1 Desember begin. Kinana sê hoewel dit nog tot 31 Mei duur, neem die polisie steeds diegene in hegtenis wat onwettig vuur­wapens en ammunisie in hulle besit hou. Sewe verdagtes is al hiervoor in hegtenis geneem. Daar is ook beslag gelê op 416 gevaarlike wapens. Dit sluit alles in van skêre, messe en knopkieries tot pangas en vegstokke. Kinana sê voorts beslag is gelê op counterfeit items – hoofsaaklik sigarette en geld. Hy sê die polisie het ook 584 Mandrax-tablette gekonfiskeer, sowel as dagga, tik, kokaïen en whoonga (heroïen wat met ander stowwe gemeng is). Voorts is 150 inhegtenisnemings gedoen wat verband hou met drink en dronkenskap in die openbaar en die onwettige handel in alkohol. Kinana sê in Queenstown het verskillende afdelings saamgewerk. Hulle operasies het tot Sondagoggend vroeg aangehou. Hy sê minstens 10 taverns is besoek om te check vir com­pliance. Volgens Kinana is 83 sake by die Mountweg-polisiestasie aangemeld. Hy sê 58 daarvan was dwelmverwante voorvalle in Bethelsdorp, Gelvandale, Humewood, Kabegapark en Walmer. Volgens die woordvoerder is vyf verdagtes in hegtenis geneem vir die onwet­tige besit van vuur­wapens en 20 vir dronk­bestuur. Voorts is 39 verdagtes in Motherwell in hegtenis geneem. Van hulle is 24 aangekla van dronkbestuur, 11 is vas vir dwelmverwante oortredings en 4 vir die onwettige besit van vuurwapens en ammunisie. In Uitenhage is 12 verdagtes aangekeer vir die besit van dwelms. Voorts is 26 verkeers­boetes ter waarde van R13 500 uitgereik. Twee mense is in hegtenis geneem vir bestuur onder die invloed van alkohol. Verontagsaming Speurders het die afge­lope week meer as 60 verdagtes in hegtenis geneem vir misdade wat insluit moord, verkragting, huisbraak, diefstal, die verontagsaming van beskermingsbevele en aanranding met die opset om ernstig te beseer. Genl.maj. André Swart, waarnemende provinsiale polisiekommissaris, het gesê die polisie gaan tot ná die skoolvakansie volhou met die sterk sigbaarheid en nodige ingrypings. Die doel daarvan is om stabiliteit en openbare veiligheid te verseker.