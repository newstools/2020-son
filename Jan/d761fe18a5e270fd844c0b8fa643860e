DIE toetsreeks tussen die krieketspanne van Suid-Afrika en Engeland is volgens ’n voormalige kaptein van Engeland van sy glans beroof met die “belaglike” skorsing van die vurige naatbouler Kagiso “KG” Rabada. Hy sal nou nie in die vierde en laaste toets op die Wanderers in Johannesburg vir die Proteas mag speel nie. Die Internasionale Krieketraad (ICC) het dié naatbouler 15% van sy match fees en vir een toets geskors oor sy emosionele viering van die Engelse kaptein, Joe Root, se paaltjie. Rabada het Root op die eerste dag van die derde toets in die Baai skoongeboul en toe tot langs die Engelsman gehardloop voor hy in ekstase hurkend begin skreeu het. Die ICC beskou Rabada se aksie as nie in die gees van die game nie en het dit bygevoeg as ’n vierde oortreding nadat die jong naatbouler in 2018 teen Australië in twee soortgelyke voorvalle betrokke was. Rabada se voorval in ’n eendagwedstryd teen Indië – ook in 2018 – toe hy Shikhar Dhawan se paaltjie gevat en hom gewys het waar die kleedkamer is, is ook as deel van sy vonnis beskou. Dit volg aangesien Rabada luidens ICC-reëls te veel strafpunte opgebou het. Al dié voorvalle het in wedstryde op St. George’s Park plaasgevind, met Rabada wat Vrydag skuldig gepleit het op die Root-voorval. Michael Vaughan, ’n voormalige kaptein van Engeland, voel egter Rabada verdien nie om vir oorgretige celebration gestraf te word nie. “Krieket weet hoe om homself in die voet te skiet,” skryf Vaughan in ’n rubriek vir stuff.co.nz. “Die ICC doen niks oor issues soos die stadige tempo waarteen spanne hulle boulbeurte voltooi nie, maar spring op boulers vir paaltjies vier. “Kagiso Rabada se skorsing is belaglik. Die wêreld het mal geraak as ’n bouler nie die paaltjie van die opposisie se kaptein kan vier ná ’n vurige aflewering nie.” Vaughan sê verder hy verstaan Rabada het ’n geskiedenis van soms dinge te ver vat met sy celebrations, maar dat die voorval met Root glad nie ’n strafpunt werd is nie. “Dit lyk nou, as die ICC eers op jou case is, dan maak hulle seker hulle kry jou op die ou end,” skryf Vaughan.