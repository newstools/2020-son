DIE sokkerklub Nova Nacional het Sondag op Maltapark nie geweet wat hom getref het nie! Nova, die Blue Diamonds, het teen Cape Town City ’n pak slae in Safa Kaapstad se Derde Liga gekry wat hy nie gou sal vergeet nie. Die jong Citizens het van hulle astroturf-tuisveld gebruik gemaak om Nova met 7-0 te laat les opsê. Die uitslag het Nova drie plekke laat terugsak. Hy beklee nou die sewende plek met 16 liga-punte ná 10 wedstryde. Die sege is ook van kardinale belang vir City. Dis die jong Citizens se eerste oorwinning nadat hulle geeneen van hulle vorige vier wedstryde gewen het nie (drie nederlae en ’n draw). Nova sal op sy beurt nou weer hard moet gaan werk om die stukkies op te tel. Hy kom Vrydagaand teen Woodlands United op die UCT Kopano Astroturf te staan. Die Derde Liga-voorloper, Silver Spurs, het sy plek boaan die puntelys gekonsolideer. Geseëvier Dit was met ’n oorwinning en ’n draw in hulle twee ligaverpligtinge die naweek. Die Silvertown-elftal het met 4-2 oor Cape Umoya United geseëvier, terwyl hulle tevrede moes wees met ’n draw van 1-1 teen Crystal Palace. Spurs spog met 22 punte ná 11 wedstryde – 3 punte voor sy naaste teenstanders, Woodlands United en Greenwood Athletic. Albei staan op 19 punte ná 10 kragmetings. Die Woody Boys van Mitchells Plain het op Hickory Road vir Rebels FC met 2-1 geklop. Greenwood Athletic het teen Bellstar United op Solo Road met 4-1 koning gekraai. Dinge loop ook bra skeef vir Patrick Weels (coach) en sy sukkelende Matroosfontein FC. Die span van die noordelike voorstede het sy 9de nederlaag in 10 wedstryde gely toe hy teen Cape Town United in Langa met 0-1 verloor het. In die ander wedstryde het Goal 50 United met Hanover Park FC met 4-3 afgereken en Bluegum United was met 3-2 baas teen Ocean View FC.