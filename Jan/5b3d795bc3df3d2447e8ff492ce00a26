ONS gaan nie net vir Rafael Nadal en Roger Federer volgende maand op die tennisbaan in Kaapstad sien nie. Bill Gates en ons goue seun Trevor Noah gaan ook deelneem aan dié stryd tussen die grootste sterre in die tenniswêreld. Trevor en Rafael gaan sake in ’n doubles match teen Bill en Roger uitspook. Die Suid-Afrikaanse komediant het heel opgewonde op Twitter laat weet dat hy gaan deelneem aan dié doubles match. “Ons aanvaar die uitdaging, maar maak gereed dat die crowd in Suid-Afrika aan ons kant gaan wees,” het Trevor vir Roger en Bill uitgedaag. Nog ’n hoogtepunt is die Ndlovu-jeugkoor, wat gaan optree. Hulle het mos oorsee naam gemaak toe hulle laas jaar aan America’s Got Talent deelgeneem het. Die amptelike Match in Africa-blad het dié nuus in die sosiale media aangekondig. “Hulle het die wêreld beïndruk op America’s Got Talent en nou is hulle terug om by Kaapstad se Match In Africa op te tree.” Moenie worry as jy nie kaartjies het om na die match in die Kaapstad-stadion te gaan kyk nie. Dis glo op die kassie ook. Die winste uit die event gaan geskenk word aan die Roger Federer Foundation.