'N ONDERWYSER van Durban veg vir sy lewe in die hospitaal nadat hy tydens 'n rooftog op die skoolgrond geskiet is. Die voorval het Woensdag by die Buhlebethu Primêre Skool in die Inanda township gebeur. Kwazi Mshengu, LUR van onderwys in KwaZulu-Natal, het Donderdagoggend tydens 'n besoek aan die skool gesê die verdagtes het die skoolgrond betree en voorgegee dat hulle ouers is wat plek soek vir hul kinders. "Die mans het by die personeelkamer ingegaan en onderwysers van waardevolle besittings beroof. Die hoof het die onderwysers hoor skree en op die CCTV-kameras gesien wat besig is om te gebeur. Hy het oor die skool se interkomstelsel om hulp geroep," vertel Mshengu. Mshengu sê terwyl die mans weggehardloop het, het hulle die onderwyser gekonfronteer wat wou help. Een van die mans het toe 'n vuurwapen uitgepluk en die onderwyser geskiet. Mshengu sê hy het reeds die onderwyser in die hospitaal besoek waar hy in die waakeenheid is. Klasse by die skool is intussen tot Maandag opgeskort.  - The Mercury