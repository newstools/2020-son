DIE ongelukkigheid oor die tekort aan behuising en nog ’n hoërskool in Moorreesburg het dié naweek uitgeloop op ’n gewelddadige protes wat die dorp geruk het. ’n Groep inwoners het die N7 afgesper en daarna na die DA-raadslid Clive Papers se huis in Elevatorstraat gestap. Hulle het die hek probeer afbreek. Toe hulle dit nie regkry nie, het hulle die huis se ruite stukkend gegooi. Met Son se besoek aan die huis was daar geen teken van Papers nie. Twee growwe sekuriteitswagte en twee fris honde het die eiendom bewaak. Papers, wat tydelik uit Moorreesburg is, sê: “Die groep is ontevrede omdat daar ná 20 jaar van praatjies steeds nie ’n hoërskool in ons woonbuurt (die gebied wat voorheen vir bruin mense was) is nie.” Hy sê die mense is ook on­tevrede met die munisipaliteit. “En omdat ek nou die naaste is, wil hulle my aanvat.” Papers het intussen ’n saak gemaak. Toe die groep by Papers klaar is, is hulle na die JM Building toe. Daar het hulle Rosenhof Mini-supermark en Jeff’s Discount Liquors geplunder en beskadig. Juanita Januarie, wat al die afgelope 10 jaar by die supermark werk, sê hulle was nog oop toe hulle die geraas hoor. “Iemand het geskreeu: ‘Maak toe! Maak toe.’ ” Januarie vertel hulle het na die boonste verdieping van die gebou gehardloop. Van daar het hulle die betogers dopgehou. “Daar was kinders en grootmense. Hulle was ’n groot groep.” Tinus van Schalkwyk, ’n lid van ’n veiligheidsgroep in die dorp, sê sy groep was op ’n gereedheidsvlak nadat hulle oor die protesoptrede ingelig is. Die polisie het die oproeriges glo in hulle spore gestop toe hulle die bestaande hoërskool wou beskadig. Die polisie het rubber­koeëls gebruik om die groep uitmekaar te dryf. Volgens ’n antie wat anoniem wou bly, het die gedruis tot ná middernag geduur. Joggie Scholtz, die munisipale bestuurder, sê hulle is wel bewus van die groep se griewe. “Maar ons kan nie praat oor die bou van huise en skole nie. Dit is buite ons beheer.” Intussen is die polisie gereed vir enige verdere be­togings in die dorp.