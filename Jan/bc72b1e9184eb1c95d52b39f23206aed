JÜRGEN Klopp en sy Liverpool-span het nou die beste begin gemaak in ’n Premier League-seisoen nadat hulle die Lilywhites Saterdag in die Tottenham Hotspur Stadium met 1-0 geklop het. ’n Doel deur Roberto Firmino het seker gemaak Klopp se span kan nou geskiedenis maak. Die Reds het 61 punte aangeteken in hulle eerste 21 wedstryde om die rekord van Manchester City (59 punte in 21 wedstryde in die 2017-2018-seisoen) te oortref. Hierdie beginfase van Liverpool is ook die suksesvolste in Europa se grootste vyf sokkerligas. Klopp se span het tot dusver in hierdie seisoen 20 ligawedstryde gewen en net in een teen Manchester United gelykop gespeel. Liverpool is nou onoorwonne in 38 ligawedstryde Maar statistieke en rekords is nie waarin die Liverpool-breier belang stel nie. Hy dink die belangrike ding is net om die Premier League-titel vir die eerste keer te wen. “Dit is baie moeilik om hierdie getal wedstryde te wen en altyd gereed te wees om te veg op jou beste dag, of slegter dae,” het Klopp aan Sky Sports gesê. “Dit is wat die spelers doen, en daarom is ons hier. “Ál probleem is dat jy niks wen vir die beste begin in ’n seisoen nie, afgesien van die getalle. “As mense oor 50 jaar sê ‘Liverpool het die beste begin’ gemaak, is dit cool, maar die enigste ding waarin ons belang stel, is wat ons in die somer kan wen – en dit is nog nie gedoen nie.” Liverpool moet nou egter weer gereed maak om Manchester United Sondag in die Premier League op Anfield te verwelkom. Soos reeds genoem, is die Red Devils die enigste span wat punte van die Reds kon neem.