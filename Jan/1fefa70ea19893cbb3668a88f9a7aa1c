HY IS reg voor ’n privaat hospitaal in die Baai afgemaai. En enkele ure ná die skietdood van die 28-jarige Jimmy Valentine is ’n 23-jarige vermeende gangster by sy ma se huis in Gelvandale gearresteer. Dié verdagte is verhoorafwagtend op ’n ander saak van poging tot moord en was uit op borgtog. Die voorval het Vrydag 14:25 op die hoek van Cottrellstraat en Durbanweg in Korsten voor die Life Mercantile Hospitaal gebeur, bevestig kol. Priscilla Naidu, polisiewoordvoerder. Valentine het glo saam met twee ander mans vir ’n taxi gestaan en wag toe drie skieters op hulle losbrand. Toe die polisie op die toneel kom, is Valentine se lyk op die sypaadjie aangetref. Hy het verskeie skietwonde gehad. Twee ander mans (een 30 en die ander een se ouderdom onbekend) is in ’n plaaslike hospitaal opgeneem. Dié mans het by ’n barber shop in ’n nabygeleë container gewerk toe dwaalkoeëls hulle getref het. Die 30-jarige is in die maag getref. Die ander man is verskeie kere getref. “Een van die verdagtes het te voet gevlug. Die ander twee het glo die bestuurder van ’n bakkie met ’n gun gedreig. “Daarna het hulle na bewering in die bakkie geklim en die bestuurder gedwing om weg te ry.” Dié twee is nog op vrye voete. Die ander verdagte sal vandag in die plaaslike landdroshof verskyn. Die polisie ondersoek ’n saak van moord en twee sake van poging tot moord.