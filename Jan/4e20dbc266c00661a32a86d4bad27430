SUID-AFRIKA se nuwe sewes­kaptein, Stedman Gans, sien uit daarna om die Blitsbokke op die toer in Australasië te lei. Hulle speel dié naweek in Hamilton, Nieu-Seeland, en op 1 en 2 Februarie in Sydney. Die 22-jarige boorling van Vredenburg maak dié naweek sy debuut as leier omdat Shakes Soyizwapi beseer is. Die Weskus-klong het verlede maand ’n baie sterk SA Akademie-span in Dubai gelei. Hy het duidelik met sy leierskap beïndruk. Blitsbok-hardebaarde soos Cecil Afrika, Branco du Preez, Werner Kok en Dewald Human was in die Akademie-groep. “Dis eintlik nie so moeilik om sulke manne te lei nie,” het Gans aan Son gesê voordat die Blitse na Hamilton vertrek het. “Dis juis hulle wat dit vir my makliker gemaak het. Hulle is baie ervare en weet in watter space hulle mentally voor ’n wedstryd moet wees, so dit het dinge vir my makliker gemaak. “Op plekke waar ek tekort geskiet het, het hulle weer na vore getree en dinge vir my vergemaklik.” Steun Afrika, Du Preez en Kok is almal terug in die Blitse se span vir Hamilton en Sydney; dus sal Gans weer sterk op hulle er­varing kan steun. Hy woon sedert die ouderdom van 13 in Pretoria. Hy het die Blou Bulle in die Grant Khomo-week vir o. 16’s en die o. 18-Cravenweek verteenwoordig. Gans het in 2016 vir die Tukkies in die Varsity Cup gespeel. Dieselfde jaar is hy vir die Baby Boks gekies. Einde 2016 het hy by die SA Sewesakademie begin. ’n Paar maande later het hy ’n volwaardige Blitsbok geword toe hy die beseerde Justin Geduld in die Vancouver-been van die Wêreldreeks vervang het. “Ek is baie geseënd om in dié posisie te wees. Ek is baie trots en ek het tot op hede baie hard gewerk. “Ek besef ons as rugbyspelers is nie 100% in beheer van ons loopbaan nie. Ek bedoel spankeuses en goed soos beserings is alles deel van die spel. “Ek gee egter alle eer aan die Here. Ek is baie dankbaar dat ek nou in hierdie posisie is.”