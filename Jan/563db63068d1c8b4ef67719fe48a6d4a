TEMBA Bavuma, onderkaptein van die Suid-Afrikaanse krieketspan, se kanse om in die toetsreeks teen Engeland speelkans te kry, raak ál hoe skraler. Voor die reeks se begin kon daar met sekerheid gesê word Bavuma sou in die Proteas se beginspan wees en op nommers 3 of 4 in die kolforde uitstap om te kom kolf. ’n Besering voor die eerste toets in Centurion, Pretoria, het Bavuma egter sy plek in die span gekos. Rassie van der Dussen is bo hom gekies en dié debutant het toe ’n belangrike vyftigtal op pad na die Proteas se goeie oorwinning met 107 lopies aangeteken. Bavuma het intussen herstel van sy besering, maar die SA span se breier, Mark Boucher, en ander keurders het besluit om dieselfde span te behou vir die Nuwejaarstoets op Nuweland in Kaapstad. En ná die eerste dag se spel in die Kaap het dit na die regte besluit gelyk om nie aan ’n wenspan – die Proteas wat nege Engelse paaltjies Vrydag laat kantel het – te karring nie. Daar het tog in die sosiale media ’n herrie ontstaan. Fans wil weet hoe daar besluit kan word om die Proteas se onderkaptein summier weg te laat nadat hy vir die tweede toets fiks verklaar is. Die samestelling van die span is ook weer bevraagteken. Talle kritici wou weet hoekom daar net drie spelers van kleur (Kagiso Rabada, Vernon Philander en Ke­shav Maharaj) in die span is. Intussen het Bavuma gehoor hy sal nou vir sy franchise, die Highveld Lions, in die KSA se meerdaagse reeks moet gaan speel om vir ’n plek in die Protea-span in aanmerking te kom. Die ander lede wat vrygestel is om vir hulle franchises te gaan speel, is Dane Paterson (Cape Cobras), Andile Phehlukwayo (Dolphins), Beuran Hendricks (Lions) en Rudi Second (Warriors). Ná Kaapstad bly daar net twee toetse in die reeks teen Engeland oor. Die derde daarvan word vanaf 16 Januarie op St. George’s Park in Port Elizabeth beslis. Die volgende ronde van meerdaagse wedstryde begin môre, wanneer die Cobras die Dolphins in Oudtshoorn pak, die Lions die Knights in Johannesburg aandurf en die Titans met die Warriors op Centurion slaags raak.