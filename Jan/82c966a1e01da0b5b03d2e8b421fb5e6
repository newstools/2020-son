DIE skool moes al ses jaar gelede klaar gebou gewees het. Maar steeds moet kinders in skofte skoolgaan omdat die tydelike opslaanklasse nie naastenby genoeg is vir ál die leerders van die Primêre Skool Jubilee Park in Uitenhage nie. Beplan Boonop is die bouprojek reeds met R12 miljoen oor sy begroting. Die projek, wat die bou van nuwe klaskamers en ’n skoolsaal insluit, het in 2013 begin met ’n begroting van R77 miljoen. Daar is aanvanklik beplan dat die projek teen Augustus 2014 afgehandel sou word. Maar die projek is steeds nie afgehandel nie. En die uitgawes staan nou reeds op R89 miljoen. Yusuf Cassim, DA-LPW en -woordvoerder oor onderwys, het gister saam met die LPW’s Vicky Knoetze en Marshall von Buchen­roder by die skool gaan besoek aflê. Hy sê: “Wat ons gesien het, is absoluut onaanvaarbaar. “Sedert 2013 moet leerders hier in skofte skoolgaan. Dit beteken elke skoolskof is net drie uur lank. “Dit beteken elke kind gaan sedert 2013 net drie uur per dag skool. “Die gr. 7’s by Jubilee Park het nog nóóit ’n volle skooldag gehad nie.” In ’n onlangse verslag het die departement van openbare werke aangedui die bouprojek by die skool is 96% voltooi. Maar Cassim sê dis duidelik nie so nie. “Die projek word verlam deur vertragings en cost overruns. Genoeg is nou genoeg.” Knoetze, wat die DA se woordvoerder oor openbare werke is, gaan nou ’n volledige forensiese ondersoek aanvra na die werk wat by Jubilee Park gedoen is. “Ek gaan ook ’n verslag oor ons bevindings voorlê aan die portefeulje­komitee oor onderwys. “Wat ons vandag gesien het, strek verby onbevoegdheid. Dit grens aan kriminaliteit. “Diegene wat verantwoordelik is vir die steel van die toekoms van die leerders van Jubilee Park, moet verantwoordelik gehou word.” Teen druktyd het Son nog geen terugvoer gekry op navrae wat gerig is aan die departemente van onderwys en van openbare werke nie.