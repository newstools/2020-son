AL IS JC Pretorius eintlik nog ’n groentjie op internasionale sewesvlak, kry ’n mens klaar die gevoel hy gaan nog lank sukses in rugby se kitsweergawe proe. Johannes Christoffel vier sy 22ste verjaardag vandag in Sydney, waar hy saam die Blitsbokke slyp vir dié naweek se Australiese been van sewesrugby se Wêreldreeks. Die flank het sy Blitsbok­debuut verlede jaar in Hamilton, Nieu-Seeland, gemaak en tot op hede 16 drieë in 43 wedstryde vir sy land gedruk. Leer “Ek het beslis ’n lang pad gekom sedert ek by Kyle Brown oorgeneem het,” sê Pretorius. “Jy leer elke dag en in elke game in die reeks. Dis wat so great van sevens is. Elke wedstryd en elke toernooi toets jou vermoëns en waar jy moet verbeter. “Ons as spelers in die Blitsbokspan is baie gelukkig. Ons het ’n stelsel wat werk en as almal die prosesse volg, is ons ’n baie effektiewe span. “Dít gaan dié naweek die fokus wees – om seker te maak almal voer hulle funksie uit,” sê Pretorius.