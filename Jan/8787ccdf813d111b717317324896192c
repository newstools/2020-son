DIE mure van ’n huis in Bishop Lavis kan ineenstort weens boomwortels wat dit laat bars. Christine Julius (64) woon al langer as 60 jaar in dié huis in Boomstraat, Bishop Lavis. Sy sê hulle gesin het al etlike kere by die Stad Kaapstad om hulp gaan vra. “Daar kom net mense uit om inspeksie te doen, maar niks kom daarvan nie.” ’n Dogter van Julius, Charnelle (30) sê vandat sy kan onthou, is die boom daar. “Drie jaar terug – toe my pa nog geleef het – het hy ook gevra vir hulp. Maar niks het daarvan gekom nie.” George Joosten (34), ’n familielid, sê hy het twee jaar terug ook takke afgesaag wat oor die huis gehang het. “Maar die wortels is onder die huis en die mure kraak. Daar is plekke waar jy regdeur die huis kan sien. “Mure binne in die huis kraak ook.” Michael Hoffmeester, die sekretaris van die Bishop Lavis Devel­opment Forum, het ook die huis besoek. Hy meen as die boom nie verwyder word nie, kan dit enige oomblik op die familie inval. “Die beleid van die Stad is dat bome wat oorgroei wel verwyder kan word deur die Stad. “Hoekom moet dit jare duur om die boom te kom verwyder wat ’n gesondheidsrisiko is vir die familie?” het Hoffmeester uitgevaar. ’n Woordvoerder van Stad Kaapstad het gesê werkers sal vandag by die huis gaan ondersoek instel.