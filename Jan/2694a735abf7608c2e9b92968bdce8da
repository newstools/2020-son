THYS is nie net Thyserig nie. Daar gaan nog sommer ’n hele paar opwindende dinge gebeur saam met Sherman Pharo se karakter Thys Cupido in die gewilde dramareeks Arendsvlei. Ons het onlangs saam met die talentvolle akteur gepraat oor sy loopbaan en sy rol as Thys. “My drama-loopbaan het in 2003 by die biblioteek in Hawston begin.” Hy vertel die veteraan-akteur Anthony Wilson het dramaklasse dáár aangebied met ’n Suidoosterfees -inisiatief. Die akteur wei uit in 2006 het Tiny Laubser, ’n televisie-regisseur, na een van die teaterproduksies kom kyk waarin hy gespeel het. ’n Rukkie later het Laubser gevra dat hy kom vir ’n oudisie. “Dit was vir ’n nuwe TV-reeks, Divers Down, wat hulle wou skiet. “Ek het toe die rol gekry. Daai tyd het ’n mede-akteur my voorgestel aan sy agent en, soos hulle sê, die res is geskiedenis.” Sherman bieg hy het al na meer as duisend oudisies gegaan voordat hy sy eerste groot rol losgeslaan het. Maar hy sê hy het nooit moed opgegee nie. Hy vertel hy is innig bly vir al die geleenthede wat God hom laat kry. “Ek is dankbaar vir ’n tweede kans in die lewe – om van op die straat te leef ná my ma se dood tot waar ek vandag is, is rêrig ’n seëning net van God af.” Die Arendsvlei-akteur wou nie te veel rep wat volgende vir hom in sy loopbaan gaan volg nie. “Daar is groot dinge in die pyplyn, maar ek hou dit maar vir eers  lewe voluit, want môre is nie gewaarborg nie.” Ons het die talentvolle akteur ook ’n bietjie gepols oor wat getroue Arendsvlei-kykers volgende te wagte kan wees. Sherman vertolk die rol van Thys Cupido. Hy is verloof aan Ronel en dus sien kykers mos nou outomaties uit na ’n troue. Tarryn Josephs, die bemarkingskakel, wou ook nie te wel verklap oor Sherman se karakter se storielyn nie. “Julle sal maar moet vasgenael voor die TV sit om te sien of dit wel gebeur. “Soos in enige ander verhouding kom daar baie uitdagings en nou sal ons kan sien of die paartjie rêrig lief vir mekaar is. “As dinge skeefloop, dan deal ons met ’n gebroke hart. Maar as alles goed verloop, dan is daar dalk ’n troue vir Thys en Ronel op die horison.” Die kykers sal maar moet wag en sien!