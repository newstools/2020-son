IRAN het wraak geneem vir die sluipmoord op Kassem Soleimani, leier van die Koeds-mag van die Islamitiese Revolusionêre Wag, deur missielaanvalle te loods op Amerikaanse troepe in Irak. Die Amerikaanse weermag het bevestig die Al-Asad-lugmagbasis in Irak se Anbar-provinsie is minstens ses keer getref. Die Pentagon, Amerika se verdedigingshoofkwartier, sê minstens een ander basis in die noordelike stad, Erbil, is ook geteiken. Geen sterftes is onmiddellik aangemeld nie. Die aanvalle kom enkele dae nadat pres. Donald Trump die groen lig gegee het vir die lugaanval waarin Soleimani vermoor is. Trump het ná die missielaanvalle op Twitter gereageer deur te sê "all is well". Javad Zarif, Iran se minister van buitelandse sake, sê die aanvalle is "proporsionele maatreëls uit selfverdediging". Ná die afvuur van die missiele het Iran aangedui dat die aanvalle sal ophou indien Amerika nie daarop reageer nie. Die Islamitiese Revolusionêre Wag het in 'n verklaring vir Trump gewaarsku dat as hy sy boosheid herhaal hulle met meer pynlike en vernietigende aanvalle sal reageer. - CNN