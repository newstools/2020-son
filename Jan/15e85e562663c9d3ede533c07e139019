DIE Queen’s Plate is Saterdag nie net die gunsteling, Hawwaam, se grootste toets nie, maar ook die jokkie Anton Marcus s’n. Marcus sal ná die wedren kwalik ’n verskoning kan hê as hy nié gewen het nie. Hawwaam is ’n skitterende renperd, wat na sy sesde oorwinning agtereenvolgens mik. Asof dit nie genoeg is om sy kwaliteit te onderstreep nie, het Hawwaam ook die beste loting gekry. Hy sal dus uit hok nommer 1 wegspring. So, nou is dit oor aan Marcus om die nodige te doen. Teenstand Wat sommige wedders effe onrustig maak, is dat bitter min perde ses wedrenne agtereenvolgens wen – veral op die jong ouderdom van vier jaar. Marcus kan egter kwaai teenstand verwag. Die Durban July-wenner Do It Again is weer op dreef en is ’n groot gevaar met Richard Fourie in die saal. Rainbow Bridge kan self nie onderskat word nie. Met Gavin Lerena in die saal sal die vyf jaar oue seun van Ideal World beslis ’n sê in die uitslag hê. One World, Soqrat en Vardy verdien ook almal respek. Vardy was in sy laaste wedren goed op dreef en kan verras met Craig Zackey in die saal.