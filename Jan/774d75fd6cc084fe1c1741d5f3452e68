DIE Chilli Boys moet nou ophou veg teen relegasie en eerder daarop fokus om wedstryde te probeer wen. Die Baaienaars is in die 10de plek in die Premier-sokkerliga (PSL), maar is net een oorwinning weg van ’n top-ag-plek. Dis nadat Chippa Sondag met 1-1 gelykop gespeel het met Bloemfontein Celtic in die Nelson Mandelabaai Stadion. Chippa se breier, Norman Mapeza, dink egter steeds dat die span moet konsentreer daarop om relegasie te vermy. Mapeza sê: “Ons het goed gedoen om in dié posisie te kom. Ons het hard gewerk. Aanteken “Hoewel ons nog beter kan doen, voel ek dat ons eerder op die basiese ding moet konsentreer en dit is om relegasie te vermy.” Volgens die breier sal hulle doele moet aanteken as hulle die log wil klim en die span is tans besig om kanse te skep wat hom hoop gee. Mapeza sê: “Ons skep baie meer kanse as aan die begin van die seisoen. So, die span is besig om te groei. “Ons het eers geveg net om stabiel te word en nou skep ons kanse. “Die volgende stap sal wees om ’n paar doele te score en sodoende oorwinnings te behaal.” Duidelik Met net een doel, en dit van ’n vryskop teen Celtic, sal Chippa nog hard daaraan moet werk om doele aan te teken. Dit is wel baie duidelik dat Chippa se doelskieter Augustine Kwem hard probeer om doele te kry. Kwem het sover drie doele vir Chippa aangeteken. Hy het die meeste van die Chilli Boys se kanse in die wedstryd teen Bloem Celtic gehad. So, as hy wel sy kanse benut, kan dit net die span na die volgende stap neem.