“ARRESTEER die cop killer of alle hel gaan losbars.” Dít is die dreigement van die South African Police and Allied Workers Union (Sapawu) ná die moord op konst. Thando Sicgu. Sigcu (38) is op 7 Januarie omstreeks 21:00 oorkant Burger King in Heerengracht in die Kaapse middestad doodgeskiet. Die undercover cop is na bewering deur ’n wetstoepasser van die Stad Kaapstad geskiet terwyl hy besig was om ’n verdagte te arresteer. Wonde Die polisie se elite-eenheid, die Valke, ondersoek die voorval, maar die law en­force­ment-beampte is nog nie in hegtenis geneem nie. Bongani Makuliwe, ’n president van Sapawu, sê die vakbond hou die ondersoek fyn dop. Volgens hom moes die polisie die wetstoepasser al op die moordtoneel in hegtenis geneem het. Makuliwe sê: “Dié vertraging vererger die wonde in ons hart en die hart van comrade Sicgu se familie, wat ook die waarheid en justice vir hom soek. “As die ondersoek misluk, sal ons al die hulpbronne tot ons beskikking gebruik om private ondersoekers en verskeie kenners te huur om die waarheid te onthul rakende die moord op ’n polisie­beampte wat aan diens was. “Ons sal die roete van ’n private vervolging volg as dit nodig is. Van ons lede en comrades is gesoute ondersoekers. Ons sal nie gefool word nie. “Eerstens moes die verdagte op die toneel ge­arres­teer gewees het. “Hy moes aangekla gewees en deur ’n hof op borgtog vrygelaat gewees het as hy aan die vereistes voldoen het. “ ’n Volledige ondersoek sou dan gevolg het. Die pertinent vraag is: Hoekom kry hy voorkeurbehandeling?”