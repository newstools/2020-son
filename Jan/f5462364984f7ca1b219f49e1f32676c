DIE vierde en laaste toets kan straks Faf du Plessis se laaste in Suid-Afrika wees. Die beleërde kaptein van die Proteas is gister die vraag gestel nadat sy span met ’n beurt en 53 lopies deur Engeland verslaan is. “Ja, beslis, daar is definitief ’n kans (dat dit my laaste toets in SA is). Ek was nog altyd eerlik hieroor en ek wou nog nooit besluite neem wat op emosies gebaseer is nie. “Die slegste ding wat ’n leier kan doen, is om in die middel van ’n reeks die kragprop uit te trek en te sê: ‘Sorry, boys, ek’s uit. Ek het nou genoeg gehad.’ Ek dink nie dis waaroor leierskap gaan nie.” Du Plessis het hom egter verbind tot die T20 WB einde vanjaar in Australië en sal ook beskikbaar wees vir die toetsreeks teen die Wes-Indiese Eilande in Julie. Sy span het gister soos verwag die knie teen Joe Root se Engelse gebuig. Hulle het op dag 5 van die vierde toets op St. George’s Park in Port Elizabeth min weerstand teen die Pommies gebied voordat Keshav Maharaj 71 (105 balle, 10x4, 3x6) en Dane Paterson 39 (40 balle, 6x4) teen die verwagtinge 99 lopies om die laaste paaltjie aangeteken het. Dis nadat Vernon Philander (13), Kagiso Rabada (16) en Anrich Nortjé (5) vroeg geval het. Mark Boucher, Du Plessis en kie het nou net ’n paar dae om planne te beraam hoe hulle die Wanderers-toets wil wen om die reeks te deel. Sy beste bouler, Rabada, is reeds geskors en sal waarskynlik deur Beuran Hendricks vervang word. Temba Bavuma sal tien teen een in Zubayr Hamza se plek speel, met óf Andile Phehlukwayo óf Dwaine Pretorius wat dalk in Paterson se plek sal speel. Keegan Petersen kan ook oorweeg word – Rassie van der Dussen sal dan die valbyl kry. Daar sal ook ekstra emosie wees met Philander wat reeds aangedui het dat dié toets sy laaste vir die Proteas sal wees. Protea-groep vir die Wanderers: Faf du Plessis, Quinton de Kock, Dean Elgar, Keshav Maharaj, Rassie van der Dussen, Pieter Malan, Zubayr Hamza, Anrich Nortjé, Dane Paterson, Vernon Philander, Dwaine Pretorius, Kagiso Rabada, Temba Bavuma, Andile Phehlukwayo, Beuran Hendricks, Keegan Petersen.