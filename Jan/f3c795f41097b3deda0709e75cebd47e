DIE nege slagoffers wat Maandagoggend ál hulle besittings in ’n brand verloor het, was gisteroggend druk besig om hulle huise te herbou. Dit was nadat die stadsraad van Kaapstad boumateriaal aan hulle verskaf het. Die brand het omstreeks 05:30 by ’n plakkershut in die plakkerskamp Donkerbos naby die treinstasie in Somerset-Wes uitgebreek. Vyf leerders van die Laerskool Danie Ackerman en twee van die Hoërskool Gordon het ál hulle nuwe skoolklere en skoolsakke in die brand verloor. Hulle ouers weet nie hoe hulle dit gaan vervang nie. Vlamme Jackie Daniels, ’n brandslagoffer, sê aan Son die brand het in haar huis uitgebreek. Daniels sê sy het net vlamme in die dak gesien en toe was álles skielik aan die brand. Sy sê yskaste, vrieskaste, klere en selfs haar kunstande is daarmee heen. Van die ander mense met wie Son gepraat het, sê hulle hoop om weer vinnig op die been te kom. Van die slagoffers het genoem hulle hoop om in die nuwe behuisingsprojek by Lourencia Park fase 2 oorkant Somerset Mall gehuisves te word. Dié is op die oomblik nog in aanbou.