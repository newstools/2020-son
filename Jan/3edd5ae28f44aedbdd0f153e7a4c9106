'N 48-jarige man is gearresteer in verband met die moord van 'n 12-jarige meisie. Die lyk van Michaela Williams is Donderdagoggend gevind nadat sy Woensdag as vermis by die Grassy Park-polisiestasie aangemeld is. Brig. Novela Potelwa, polisiewoordvoerder, sê belangrike inligting is opgevolg en die verdagte is vir ondervraging ingeneem. "Die ondervraging het daartoe gelei dat hy aan die polisie uitgewys het waar die meisie se liggaam is," sê sy. Die verdagte is aangekla van moord en sal na verwagting Vrydag in die Wynberg-landdroshof verskyn. Lt. Genl. Yolisa Matakata, die nuwe Wes-Kaapse polisiekommissaris, het almal wat betrokke was by die soektog bedank. Matakata sê die moordenaar verdien ‘n streng vonnis. Die polisie gaan binnekort ‘n nadoodse ondersoek doen om vas te stel hoe die meisie gesterf het en of enige nuwe klagte bygevoeg kan word.