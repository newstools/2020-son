’N OUMA van Lotus­rivier vrees haar kleinseun gaan by bendes inge­trek word nadat hy uit ’n jeug­sorgsentrum verdwyn het. Jack Booysen (14) is na bewering verlede Saterdag laas gesien toe hy en drie ander seuns verby die wagte geloop en in ’n Uber geklim het. Volgens Jane Oerson (58) is sy eers Maandag ingelig dat Jack vermis is. “Volgens hulle is hy weg met ’n ander klong wat vol tjappies is. Die einste klong is amper 18.” Risiko Oerson sê sy is geworry oor haar kleinseun, want hy het al tevore van die home weggehardloop. “Sy ma is ’n dwelmverslaafde. Ek het hom toe gevat om by my te kom bly. “Toe hy 11 word, wou hy nie meer na my luister nie. “Ek is na die hof toe. Hulle het hom na die Ottery-jeugsorgsentrum gestuur.” Die sentrum val onder die Wes-Kaapse onderwysdepartement (WKOD). Dis vir tieners wat die risiko loop om verkeerd uit te draai. Moosa Mahadick, hoof van die sentrum, verduidelik: “Deur sosio-maatskap­like programme en psigo­terapie help ons hulle sodat hulle weer by hulle familie en die gemeenskap ingelyf kan word.” Volgens Moosa sorg hulle vir altesaam 70 seuns. Hy sê die seuns kan nie kom en gaan soos hulle wil nie; hulle kan die sentrum verlaat mits hulle protokol volg. Die protokol behels dat hulle in die sorg van hulle familie gelaat word. Oerson sê die beampte wat elke keer vir Jack huis toe bring en optel, het haar Maandag ingelig hy is weg. “Ek is polisie toe om hom as vermis aan te meld, want toe hy vantevore weggeloop het, is hy in die area opgemerk. “Hulle wou nie die saak vat nie. “Hulle sê die sentrum moet hom as vermis aanmeld.” Oerson sê daar was ook ’n tyd dat hy weg was. “Toe is hy in Groote Schuur-hospitaal gevind.” Jack is behandel nadat hy aangerand is. Die ouer seun saam met wie Jack weg is, is van Delft. “Die beamptes sê hulle is te bang om in Delft te gaan soek.” Gedros Moosa sê die seuns het gedros en die polisie is hieroor ingelig. Bronagh Hammond, ’n woordvoerder van die WKOD, sê ook die kind is nie vermis nie; hy het uit die sentrum geloop. “Die maatskaplike werker en polisie is hieroor in­gelig.” Enige iemand met nog inligting kan Oerson bel by 071 800 7241 of Stop Misdaad by 08600 10111.