WARREN Gatland, nuwe breier van die Chiefs in vanjaar se Superrugby-kompetisie, is nie heeltemal in sak en as oor Vrydag se nederlaag in ’n oefenwedstryd teen die Blues nie. Die Blues het die Chiefs in die Nieu-Seelandse dorp Waihi met 26-19 geklop. Dit was albei spanne se laaste oefenwedstryd voordat Superrugby amptelik oor minder as twee weke (op 31 Januarie) afskop. Dan pak die Blues en Chiefs mekaar weer – dié keer op Eden Park in Auckland in die amptelike openingswedstryd van vanjaar se kompetisie. “Daar was niks wat die Blues vandag op die aanval gedoen het wat ons bekommerd sal maak nie,” het Gatland aan stuff.co.nz gesê voordat hy sy mening oor die terugkerende All Black-agterspeler Damian McKenzie gegee het. McKenzie het vir die eerste keer kontak gevat sedert hy laas jaar ’n kniebesering opgedoen het wat hom ’n plek in die All Blacks se span vir die World Cup gekos het. “Hy’t vol selfvertroue gelyk,” sê Gatland. “Ons wou hom 20 minute gee. Ons kon reeds sien watter tipe impak hy gaan maak oor ’n paar weke wanneer hy meer speelkans kry en fikser word. “Ons moet net slim wees en seker maak ons kyk goed na hom.” McKenzie, wat op heelagter speelkans gekry het, was ook tevrede met sy eerste stukkie rugby sedert sy besering. “Dit was great. Die longe het so ’n bietjie gebrand – wedstrydfiks raak is iets heel anders as om net langs die kantlyn te hardloop,” het McKenzie gesê.