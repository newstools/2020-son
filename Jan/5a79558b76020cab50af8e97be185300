ELKE jaar so rondom dié tyd bloei my ore. Want elke jaar dié tyd kom daai kreatuur genaamd Mariah Carey uit met haar album vol holruggeryde Krismis-songs. En nou lees ek op AFP die vrou het wragtig weer geskiedenis gemaak. Haar classic holiday song “All I Want For Christmas Is You” het weer hier in die nuwe jaar nommer 1 op Billboard se Hot 100 geslaan. En dít het gesorg dat sy die eerste artist geword het wat in vier opeenvolgende dekades die Billboard charts getop het. Jip, Mariah het ’n nr. 1 single in die 1990’s, 2000’s, 2010’s en nou weer in 2020 gehad. Daai song het mos in 1994 die eerste keer gedrop. En dit het groot gegaan. Daarna was dit ook op die soundtrack van die 2003 movie Love, Actually. Maar dit het die nr. 1-posisie eers laat verlede jaar geslaan­ nadat Billboard sy reëls verander het om radio plays in te sluit. Mariah het ook ’n nuwe video vir die song geskiet om kykers te lok en ’n stand­- alone CD gemaak. En terloops, dis haar 19de nr. 1 hit. Dis net een song minder as die Beatles se overall record. Bid jou dit aan: Mariah in dieselfde asem as die Beatles.