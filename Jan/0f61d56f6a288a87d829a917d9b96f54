TOE 'n mayor van die Oos-Kaap sien daar word 'n video gemaak van hoe hy 'n familielid met 'n stok aanrand, het hy die selfoon gegryp en weggehardloop. Só sê 'n familielid van Sixolile Mehlomakhulu, mayor van die Alfred Nzo-distrik. Xola Mehlomakhulu, Mehlomakhulu se neef wat die video gemaak het, sê die mayor het Sondag uit die bloute by die gesin se huis opgedaag. “My oom het ingekom en net gesê dat hy die plafon in die huis gekoop het,” vertel Xola. “Hulle het die plafon begin verwyder asook die sonpaneel en die huis begin vandaliseer.” Die mayor het volgens Xola Maandag teruggekom, ’n stok gevat en 'n oom begin slaan. Dis toe dat hy die video begin maak. Xola sê toe die mayor sien hy maak die video, het hy sy selfoon gesteel en weggehardloop. Msawenkosi Mehlomakhulu, ’n familiewoordvoerder, sê die mayor was nie daar om met enigeen te baklei nie. Hy sê die mayor was aangeval en moes weghardloop. Albei partye het klagte gelê. Vukile Mhlelembana, 'n streeksekretaris van die ANC, sê hy het al met die mayor gepraat, maar nog nie met die familie nie. “As dit wel gebeur het, veroordeel ons dit.” Mhlelembana sê die ANC sal besluit oor die weg vorentoe sodra hulle die volle storie het. - News24 