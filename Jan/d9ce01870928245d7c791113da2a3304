MACASSAR. – ’n Groep inwoners is sat verby oor ’n vullisprobleem waarmee hulle al vir jare sukkel. Inwoners van die Q2-woonstelkompleks in Ringlaan kla dat die gebou waar die vullisdromme gehou word, nie reg deur die munisipaliteit bestuur word nie. ’n Ontstoke Edmarene Faas (31) sê hulle raadslid, Victor Isaacs, wie se kantoor net om die draai is, gooi jakkalsdraaie. “Die dromme is gesteel oor daar nie ’n slot aan die veiligheidshek is nie. “Die raadslid ontwyk ons elke keer as ons gaan kla. Hy is óf nie beskikbaar nie óf ons moet ’n afspraak maak om hom te sien en dit vir so ’n ernstige kwessie. “Ons kan nie slaap nie soos die vlieë en brommers ons pla,” sê Faas. Ronell Davids (22) sê: “Die plek stink verskriklik, veral noudat dit so warm is. “Vuil kimbies lê oral rond. Die kinders raak siek en ly aan diarree. “My vyfjarige seuntjie se voet is al gesny deur die stukkende glasbottels wat daar lê. “Die kinders speel daar. Ons is raadop.” Nog ’n inwoner, Samuel Avontuur (46), sê dié onhigiëniese toestande kom al langer as vyf jaar aan. “Hier is ’n muisplaag by die woonstelle en dooie diere word hier gedump. “Die raadslid het so nou en dan iemand gestuur om die plek te kom skoonmaak, maar hulle verwyder nie al die vullis nie. Ek het ook al op ’n tyd self die vullis verwyder. “Die raadslid maak net leë beloftes en skitter deur sy afwesigheid,” sê Avontuur. Die raadslid, Victor Isaacs, sê op sy beurt die munisipaliteit kry nie samewerking van die inwoners nie. Hy sê: “Dis veral die mense wat in die woonstelblok bly wat self verantwoordelik is vir die vullis wat so ophoop. “Daar was slotte aan die hek, maar dis afgekap. Daar was ook eers ’n toesighouer, maar ek weet nie wat van hom geword het nie. “Daar is ’n dooie kat en hond daar gedump. Ons het eers vanoggend (Woensdag) daarvan gehoor. “Die mense kan mos die diere gaan begrawe. Daar is tans ’n projek aan die gang om die plek skoon te maak. “Die mense moet verantwoordelikheid vat vir hul eie higiëniese toestande.” Faas sê terwyl die inwoners met Son besig was, het iemand weer by ’n munisipale werker gaan kla oor die stank. “Hulle moes uitgevind het ons is besig met die koerant, want hulle het toe dadelik sommer ’n tikkop gekry om die vullis op te tel en die vullistrok het ook later hier opgedaag,” sê sy. Isaacs sê egter hulle het een van die woonstelbewoners gevra om daar skoon te maak.