DIE Suid-Afrikaanse o. 19-krieketspan is aan die gang in die o. 19-Wêreldbeker nadat hy Kanada in Potchefstroom geklop het. Die jong Proteas het Woensdag op die JB Marks Oval in Potchefstroom met 150 lopies gewen nadat hulle Kanada in 41.1 boulbeurte almal uitgeboul het. Die SA kaptein, Bryce Parsons, was weer die held toe hy ’n goeie 121 lopies gemoker het om sy span te help tot ’n reuse-telling van 349/8 in hulle 50 boulbeurte. Parsons is goed bygestaan deur Tyrese Karelse met 60 en Jonathan Bird met 54. Kanada het nie goeie vennootskappe bymekaargesit gekry nie. Net die paaltjiewagter, Benjamin Calitz, het die SA boulers enige weerstand gebied met 62 nie uit nie. Mihir Patel (26) en Udaybir Walia (26) het verder klein bydraes tot die Kanadese se algehele telling gemaak. Dit sou egter nooit genoeg wees nie en SA het Kanada vir ’n skamele 199 almal uitgeboul. Ná hulle nederlaag teen Afganistan is dit ’n goeie terugkeer tot vorm vir Suid-Afrika. SA moet nou gereed maak om Saterdag die United Arab Emirates op Mangaung Oval in Bloemfontein aan te vat. Afganistan het reeds die UAE met 160 lopies in hulle wedstryd geklop. ’n Goeie oorwinning is dus noodsaaklik vir die gasheer.