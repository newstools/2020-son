DIE atletiekman wat meer as twee weke gelede verdwyn en toe in ’n ander provinsie gevind is, het gister op bedrogklagte in die hof verskyn. Allen Barnes (53) het in die Kaapstad Landdroshof voorgekom. Hy is op bail van R5 000 vrygelaat. Barnes is die tesourier van Westelike Provinsie Atletiek. Hy het op Saterdag 4 Januarie vermis geraak. Hy moes na ’n atletiekbyeenkoms in Strandfontein gaan, maar het nie opgedaag nie. Sy kar is die volgende dag by die Kaapstadse Internasionale Lughawe gekry. Hy is op 10 Januarie in Gauteng ge­arresteer. Paspoort Een van die bail-voorwaardes is dat Barnes ’n laptop se password vir die polisie moet gee. Details soos wie s’n dit is, is onbekend. Volgens die staat beloop die bedrog omtrent R250 000, maar dit kan meer wees. Barnes moet ook sy paspoort inhandig. Hy mag die Wes-Kaap net verlaat as die ondersoekbeampte instem. Die saak is tot 30 April uitgestel. – Eie verslaggewer