’N MA se hart is stukkend nadat die boodskap van haar dogter se dood nooit by haar uitgekom het nie. Sarah Adams (65) van Macassar het Saterdag die hele Helderberg Hospitaal plat gesoek na haar dogter, Lizelle (33). Dié is Dinsdag daar opgeneem. Min het Adams geweet haar dogter se lyk lê in die lykhuis vir haar en wag. Volgens Adams kon sy weens finansiële redes nie gedurende die week by Lizelle uitkom nie. Lastig Sy vertel: “Ek het nog vir my dogter ’n cooldrink, chips en lekkers gekoop toe ek daar weg is. “Ek het nie geld gehad om haar te gaan sien nie en ek wou ook nie mense lastig val om my hospitaal toe te ry nie. “Ek weet karre loop op duur petrol. “Die Saterdag toe ek na die vrou gaan wie se man my die Dinsdagaand verniet hospitaal toe geneem het, het sy gesê sy sal my maar weer neem. “Ek het eers my hare gesny en daarna is ons hospitaal toe.” Adams beweer toe hulle by die hospitaal kom, kon geen verpleegster of ander personeellid haar help nie. Haar dogter se naam het op die stelsel verskyn, maar daar het gestaan sy het net oornag. Adams was verward; sy kon dit nie verstaan nie, want haar dogter was al heelweek in die hospitaal. Sy verduidelik: “Nadat ek die hele hospitaal deur­gesoek en by almal navraag gedoen het, het ’n suster my genader. “Sy het deur ’n boek geblaai en ek vermoed daarin het gestaan dat my dogter dood is. “Sy het my na die dokter verwys en ek het haar gesê sy moet my reguit sê of my dogter dood is. “Sy wou nie, maar ek het haar gedwing. “Sy het toe erken dat my dogter dood is. “Hierna het sy my na die lykhuis geneem waar my dogter gelê het.” Adams wil weet hoekom hulle nie die polisie na haar huis gestuur het toe hulle haar nie op die telefoon kon bereik nie. Volgens Sithembiso Magubane, ’n woordvoerder van die gesondheidsdepartement, het Lizelle gesterf kort nadat sy in die hospitaal opgeneem is. Magubane sê: “Die per­soneel het die kontak­nommers in die pasiënt se lêer geskakel, maar kon nie die ma in die hande kry nie. “Haar ma se nommer was nie as ’n naasbestaande gelys nie. Optog “Soos protokol vereis, is die polisie na die pasiënt se adres gestuur. “Ons weet nie of hulle ooit daar uitgekom het nie.” Magubane sê as Adams nog navrae het, kan sy die hospitaal se bestuur sien. John Michels, ’n gemeenskapsleier, sê hy beplan ’n optog, want daar was nou net te veel klagtes oor dié hospitaal se diens.