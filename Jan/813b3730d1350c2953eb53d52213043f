MICHAEL Hooper gaan nie meer die Waratahs se kaptein in vanjaar se Superrugby-kompetisie wees nie, maar hoop om steeds die Wallabies aan te voer. Hooper het besluit om die kapteinskap van die Waratahs aan die 30-jarige Rob Simmons oor te gee. Die ’Tahs speel môre in hulle laaste voorseisoense game­ teen die Reds. Die 28-jarige Hooper het die Waratahs sedert 2016 gelei. Die span van Nieu-Suid-Wallis het laas jaar 12de geëindig. Hooper het dus besluit dat daar verandering nodig is. Hy sê: “Dis ’n rol wat ek terdeë geniet het. Ek glo egter die tyd is reg vir iemand soos Rob om die groep te lei. “Dis nie so maklik om naweke voor te hardloop nie en dit het baie van my gevat. “Die vertoning van die span, om elke week met die media te praat en die span na die beste van my vermoë te verteenwoordig, was by tye baie uitputtend. Toelaat “Ek het nog vier jaar hier en ek wil graag hierdie vier jaar baie spesiaal maak deur my persoonlike spel en my leierskap na die volgende vlak te vat. “Om terug te staan, sal my toelaat om dit te doen.” Die Waratahs word dié jaar deur Rob Penney afgerig, terwyl Dave Rennie vir Michael Cheika as die hoofafrigter van die Wallabies vervang het. Hooper hoop om die Wallabies se nuwe baas te impress. “Ek dink ek kan nog baie as ’n speler en as kaptein groei. Ek is doodseker ek en Dave sal op een of ander tydstip nog daaroor gesels,” sê Hooper.