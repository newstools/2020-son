TRANE van blydskap het gerol toe twee ma’s van Missionvale in die Baai Dinsdagmiddag met hulle vermiste seunskinders herenig is. Die boesemvriende Quintus Booysen (11) en Darin Prins (8) – albei leerders aan die Primêre Skool Republiek – is Maandag as vermis aangemeld nadat hulle vroeër die dag skoonveld verdwyn het. Kol. Priscilla Naidu, ’n polisiewoordvoerder, het bevestig dat die kinders teruggevind is. Quintus se ma, Jolene (30), sê die kinders is ongedeerd. Honger Volgens haar het sy en Darin se ma, Riana (28), Dinsdagmiddag saam met cops na die seuns gaan soek. Sy sê toe hulle iewers in Bloemendal naby die begraafplaas kom, het sy hulle onmiddellik aan hulle klere herken waar hulle gestap het. Die ma sê sy was so bly om die kinders te sien. Volgens Jolene het die kinders hulle meegedeel dat hulle Maandag besluit het om Patensie toe te stap. Sy sê albei kinders het familie daar. Jolene sê buiten dat die kinders baie honger en dors was, is hulle heel fine.