’N RASTA-SEUN is weer by die huis oor sy lokke. Hieroor is sy daddy, Dawid Booys, nou baie ontstoke en het die hulp van Son op Sondag gevra. Son het jare gelede ook hulle storie oor die Rasta-lokke gedek. Volgens Booys was sy kinders ál die jare in Matjieskloof op skool. Dié jaar het hy besluit om sy Rasta-dogter by Hoërskool Namakwaland (HSN) in Springbok in te skryf. Sy seun Farouk (17) het besluit om as ’n gr. 8-leerder by Hoërskool Komaggas te gaan leer. Woensdag het die poppe hier gedans toe Farouk met sy Rasta-lokke by die skool opdaag. Dawid brei uit: “My kind sit al vir twee dae by die huis. “Die hoof het so besluit, want die skoolbeheerraad (SBL) moet glo eers vergader oor sy toelating. “Ek voel dat daar teen my kind gediskrimineer word.” Volgens Dawid hang sy hele gesin die Rastafariër-geloof aan. Hy sê hy verstaan dus nie waarom sy kind nie met die Rasta-lokke skool toe mag gaan nie. Hy vertel dat sy dogter met haar Rasta-lokke by HSN toegelaat is sonder probleme. In 2010 het Farouk (toe 7) en sy broer Dawid jr. (toe 10) ook probleme by Matjieskloof Primêr ondervind weens hulle lokke. Dié sendingdorpie se Rastas het toe noodgedwonge by die skool gaan toi-toi. Omdat die vorige skoolhoof hier ook nie leerders met Rasta-lokke wou toelaat nie, is daar later ’n soort kompromie met die Booys-gesin aangegaan. “Die kinders moes hulle lokke daagliks agter hulle koppe vasmaak en so hou tot die einde van die skooldag,” sê Dawid. ’n Personeellid by Hoërskool Komaggas het anoniem aan Son op Sondag gesê dat Farouk nog nie weggewys of toegelaat is nie. “Ons het reëls ten opsigte van hare, maar ons moet wag totdat die SBL Maandag besluit het oor Farouk se toelating.” Die skoolhoof, Clarence Esau, bevestig dat hy eers teen Maandag ’n besluit kan neem oor Farouk nadat die SBL die geval oorweeg het. Dawid sê hy het ook Vrydag die voorval onder die aandag van die plaaslike distrikskantoor van onderwys in Springbok gebring. Intussen sê Dawid dat hy en die vorige skoolhoof van die primêre skool in Matjieskloof reeds lank gelede vrede gemaak het oor die voorval in die verlede.