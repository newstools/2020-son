DIT lyk of die Proteas se jare lange swak vertonings in World Cups na die volgende generasie begin deursypel. Hoe anders verduidelik ’n mens die SA o. 19-span se ver­nederende nederlaag met sewe paaltjies teen een van wêreld­krieket se opkomende nasies, Afganistan? Wat sake vererger, is die feit dat Suid-Afrika die gasheer vir dié toernooi is en dat hierdie wedstryd Vrydag in Kimberley gespeel is. ’n Ander Achilleshiel van die seniors wat ook op junior vlak geërf is, is die absolute onbe­holpenheid teen draaiboulers van formaat. Hulle is Vrydag dronk gespin deur die Afgane, met Shafiqullah Ghafari wat geskitter het en met ’n ongelooflik goeie boulontleding van 6/15 kon spog. Hy is goed bygestaan deur sy spin twin, die 15-jarige Noor Ahmad, wat 2/44 geneem het. Die jong Proteas het die loot gewen en was reg vanaf die begin onder erge druk. Hulle gevaarman, Jonathan Bird, en sy openingsvennoot, Andrew Louw, was albei blitsvinnig terug in die kleedkamer met net 7 lopies op die telbord. ’n Relatief stewige vennootskap van 55 tussen Suid-Afrika se kaptein, Bryce Parsons (40), en Luke Beaufort (25) het ons jonges terug in die stryd gebring. Daarna het hulle egter soos vlieë geval en is uiteindelik uitgespin vir ’n skamele 129 in 29.1 boulbeurte. Gerald Coetzee (38) het moedig probeer aan die einde, maar het geen ondersteuning van sy spanmaats gekry nie. Ghafari het nie minder nie as vier kolwers skoongeboul en nóg een been voor paaltjie betrap met sy goëlbal-aflewerings. Hy kan gerus vorentoe dopgehou word. Hy’t ná die wedstryd gesê dat hy van kleins af video’s van Shane Warne gekyk het en dat dié Aussie-legende hom inspireer. Afganistan het min moeite in sy kolfbeurt ondervind en die wenteiken reeds in die 26ste boulbeurt bereik. Enige kans wat die tuisspan gehad het, is in die kiem gesmoor deur ’n fris vennootskap van 80 lopies om die tweede paaltjie. Die Bolandse snelbouler Achille Cloete (4-0-20-2) kan darem sy kop hoog hou ná sy vertoning. Nie eens die teenwoordigheid en motiveringspraatjie van Graeme­ Smith, SA se direkteur van krieket, kon die jong Proteas aanspoor nie. Hulle kom nou Woensdag in Potchefstroom teen Kanada te staan.