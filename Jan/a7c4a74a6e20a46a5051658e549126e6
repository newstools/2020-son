TWEE mans is gearresteer nadat ’n polisie­beampte wat nie aan diens was nie, skote in Schauderville gehoor afgaan het. Die beampte het Dinsdagaand by vriende gesit om aandete te eet toe hy omstreeks 22:00 die skote hoor afgaan. Dié skietery was glo uit revenge nadat ’n 26-jarige 19:00 in die rug geskiet is toe bendes in Glendinningweg, Schauderville, op mekaar geskiet het. Kol. Priscilla Naidu, ’n polisiewoordvoerder, sê die 37-jarige konstabel wat die arrestasies uitgevoer het, word nie genoem nie om hom te beskerm. “Hy was bewus van die skietvoorval wat 19:00 gebeur het en het toe 22:00 die skote hoor afgaan. “Hy het in sy private voertuig gespring en in die rigting van die skote gery. “Hy was nog geklee in sy volle uniform en het sy radio en vuurwapen by hom gehad. “Terwyl hy nog probeer vasstel het waar die skote vandaan gekom het, het hy oor die radio hulp gevra. “In Glendinningweg het ’n man skielik voor sy voertuig verskyn en op hom begin skiet.” Naidu sê die cop het toe reverse om weg te kom. “In daardie stadium was lede van die Gelvandale-polisiestasie en die bende-eenheid reeds op pad na die toneel.” Nadat die skieter te voet agtervolg is, is hy gearresteer waar hy in die parkeerterrein van die Glendinning Flats weggekruip het. “Hy het verskeie skote op die polisiebeamptes gevuur. Die polisie het teruggeskiet en hom in die lae rug getref voordat hy gearresteer is.” Gesteel Die tweede skieter is kort daarna gevang waar hy in ’n jaart in Lawlerstraat weggekruip het. Daar is beslag gelê op twee guns. Een van die vuurwapens is in November 2018 in Swartkops gesteel en die ander in Julie 2019 in die Mountweg-polisiëringsgebied. Albei mans, onderskeidelik 25 en 28 jaar oud, verskyn vandag in die landdroshof in Gelvandale op klagte van poging tot moord en die besit van onwettige vuurwapens.