ALTESAME 224 pienkvoetjies is op Nuwejaarsdag in die Oos-Kaap gebore. Die Evasgeslag het gedomineer met 115 meisietjies wat op Nuwejaarsdag hulle eerste lewenslig aanskou het. Altesame 109 seuns is op dié dag gebore. Sizwe Kupelo, woordvoerder van die Oos-Kaapse gesondheidsdepartement, sê teen 18:00 op Nuwejaarsdag was altesame 65 babas in die Oos-Kaapse hospitale gebore. Die meeste babas is in die Frere Hospitaal gebore – tien seuns en vyf meisies. Die Dora Nginza Hospitaal in die Baai is kort op Frere se hakke met ses seuns en sewe meisies wat op Nuwejaarsdag opgedaag het. Die eerste twee babas in die provinsie – albei seuns – is om 00:00 onderskeidelik in die Mthatha Streekhospitaal en Frontier Hospitaal gebore. Die seuns het by geboorte albei 3 kg geweeg. By die St. George Hospitaal is ’n babameisie om 00:01 gebore. Sy’t ook 3 kg geweeg. Vier stelle tweelinge is gebore. In die Butterworth Hospitaal is ’n stel tweelingseuns gebore, terwyl daar in die Frere Hospitaal ook ’n stel tweelingseuns gebore is. In die Cecilia Makiwane Hospitaal is ’n tweeling (’n meisie en seun) gebore, terwyl nóg ’n tweeling (’n meisie en seun) in die Frontier Hospitaal gebore is.