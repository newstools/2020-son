OPGEWONDENHEID. Dís wat ’n hele skool se kinders gister ervaar het toe hulle die geluid van ’n helikopter gehoor het. En dís die manier waarop ’n gelukkige gr. 1’tjie haar eerste skooldag begin het. Die Laerskool Accordionstraat in Belhar was in rep en roer toe die helikopter kom land het om klein Mehaad Kleinbooi (6) by die skool te besorg. Mehaad se ma, Nazlee (29), het saam met haar in die chopper van die Internasionale Lughawe Kaapstad af gevlieg. Nazlee sê sy en Mehaad het die vlug geniet. “Dit was baie lekker,” sê Nazlee. “Alles lyk so klein daar van bo af. My maag het gedraai. “Haar skool het ’n kompetisie gehad vir so ’n helikopter-vlug, en Mehaad het gewen.” Mehaad sê skaam: “Dit was lekker en ek sal dit weer doen as daar nog ’n kans is. Ek sê baie dankie aan almal.” Cape Town Helicopters (CTH) het die kompetisie moontlik gemaak. Die skoolhoof, Astrid Barreiro, sê sy is dankbaar dat die eienaar van CTH, Neil Warren, bereidwillig was. Barreiro sê: “Ons was baie opgewonde oor dié opportunity of a lifetime vir ’n kind wat dit andersins nooit sou kon doen nie.”