DRIE jong kinders het gister in afsonderlike motorongelukke in die Oos-Kaap gesterf. In die eerste ongeluk op die R61 tussen Cradock en Tarkastad is twee kinders in ’n Datsun Go dood. Twee van die ander drie insittendes – volwassenes – is beseer. Die drywer is ongedeerd. Die Datsun het met vyf insittendes van Cradock in die rigting van Tarkastad getravel op pad na Kaapstad. Twee meisiekinders is op die toneel dood. Die ander beseerdes is na die Cradock Hospitaal vervoer vir mediese hulp. In die tweede voorval is nog ’n kind gister dood toe ’n Toyota Quantum omgeslaan het. Die voertuig was op die N2 naby Tholeni onderweg na die Kei Cuttings in die rigting van Oos-Londen. Die ongeluk het 10:45 plaasgevind.