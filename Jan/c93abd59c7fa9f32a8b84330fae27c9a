DIE sewesrugby-seisoen is weer in volle gang dié naweek ná die feestyd. Hillcrest United van Wellington bied Saterdag sy vierde jaarlikse sewestoernooi aan. Die aksie vind in die Faurestraat Stadion in die Paarl plaas, met Hillies se tuisveld, Pelikaanpark, nog onder konstruksie. Prysgeld van R15 000 is op die spel. Die aksie beloof om vinnig en opwindend te wees. Verskeie topklubs van die Boland en Westelike Provinsie sal hulle talente ten toon stel. Benewens twee spanne van die gasheer het Wesbank twee spanne ingeskryf, terwyl die WP-klubs Hands and Heart en Paarl Rangers ook hulleself sal wil laat geld. Aangemoedig Newtons, onlangse finaliste in die Peter Daniels-sewestoernooi in die einste Faurestraat Stadion, sal dié slag poog om ’n stappie verder te gaan en die beker en prysgeld te wen. Luidens ’n verklaring beloof Hillies ’n dag propvol pret en opwinding. Toeskouers word aangemoedig om hulle eie gazebo saam te bring en te deel in die aksie. Stalletjies sal beskikbaar wees. Toegang beloop R20 per persoon en R10 per voertuig. Die hekke word reeds 08:00 geopen en wedstryde skop stiptelik 09:00 af.