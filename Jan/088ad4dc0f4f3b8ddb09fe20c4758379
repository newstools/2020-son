BY ALPINE Primêr in Beacon Valley moet 1 300 kinders 17 toilette deel. Seuns en meisies gebruik die meisiestoilette. Volgens die ouers val hulle pleidooi om die stukkende toiletgeriewe reg te maak, op dowe ore. Gister het hulle besluit hulle het nou genoeg van al die leë beloftes. Die woedende ouers het betoog en tyres in die pad gebrand. Hulle dreig hulle gaan aanhou daarmee totdat die Wes-Kaapse minister van onderwys, Debbie Schäfer, self die skool besoek. Noleen Kok, een van die ontstelde ouers, wil weet hoekom Schäfer se “holborsels” uitkom as die situasie so belangrik is. “Hoe lank vra ons nie die distriks­departement vir hulp nie?” Die situasie by die skool is so erg, kinders pie hulle nat omdat hulle lank in ’n ry moet staan om die toilet te gebruik. Ouers is ook bekommerd oor hulle kinders se veiligheid en gesondheid. ’n Ouer het aan Son gesê haar dogter het vanjaar met gr. 1 begin. Haar dogter se opgewondenheid het gou verdwyn, want sy was skaars ’n week in die skool, toe is sy huis toe gestuur. “Ek verstaan nie hoekom hulle nie die probleem opgelos het voordat die skool begin het nie. “My dogter wil nie by die huis wees nie. Sy hou van skool. Sy hou daarvan om te leer, maar nou gaan sy agter wees met haar skoolwerk – alles oor toilets.” Charmaine Maarman, die voorsitter van die skool­beheerliggaam, sê die probleem kom al twee jaar aan. “As die department al hoeveel keer oor die probleem ingelig is, hoekom doen hulle nie iets om dit uit te sorteer nie? Soveel kinders op ’n toilet! Dis ’n saak van kommer.” Maarman glo die probleem het ’n domino effect. “Ons skool is in ’n crime hot spot. Hulle moes in die eerste plek die sekuriteit uitgesorteer het – die fence rondom die skool. “Dis die basiese goed wat die skool makeer, dan sal die toilette nie so erg gevandaliseer geword het nie.” Orkaan Son het self die toilet­geriewe gaan uitcheck. Die krane was stukkend. Die handwasbakke was sonder pype en daar het so baie stukkende tiles op die vloer gelê, dit het gelyk of ’n orkaan die plek getref het.