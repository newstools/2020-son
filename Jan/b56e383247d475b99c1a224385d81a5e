DIS asof ál die odds teen haar was – ’n matriekmeisie in die verkeerde skool wat dreig om toe te maak, armoede en ’n onveilige omgewing. Tog kon niks vir Jody Kortjé (20) onderkry nie. Presies ’n jaar gelede toe Jody haar eerste dag as matrikulant begin het, het hulle huis afgebrand. Sy het nagte lank by kerslig gestudeer om haar vir haar matriekeindeksamen voor te berei. En dit was nie Eskom se skuld nie. Dit was haar omstandighede wat gemaak het dat sy nie krag in haar blyplek het nie. Woensdag het sy egter die vrugte van haar harde werk gepluk. Sy is 1 van die 15 matrieks van die Sekondêre Skool Uitzig wat in die laaste kwar­taal van hulle skooljaar na ’n ander skool verplaas is. Dit het gekom nadat hulle skool volkome deur vandale vernietig is en die departement hulle noodgedwonge na die Hoërskool Ravens­mead oorgeplaas het. Van die skool se 15 matrieks het 10 uiteindelik geslaag en 5 gedruip. ’n Opgewonde Jody sê: “Ek het amper moed opgegee, maar gebede het my deurgedra. “Dit was ’n baie moeilike jaar, veral aan die begin van my matriekjaar toe ons huis afgebrand het. “Ek wou moed opgee, maar ek het deurgedruk ten spyte van alles wat ons deurgemaak het. “Ek het die meeste aande by kerslig gestudeer of by vriende se huise gaan leer. “Ek het deurgedruk vir ’n beter lewe, want ek wil graag eendag ’n para­medic word. “Ons oud-prinsipaal en onnies van Uitzig het ons moed ingepraat om nie tou op te gooi nie.” Volgens Jody was dit baie hard vir die 15 matrikulante van Uitzig toe hulle einde September by die Hoërskool Ravensmead moes begin. Hulle het naweke ekstra klasse by die departement van onderwys se kantore in Parow gekry. Die matrikulante het ook gedurende hulle eindeksamen ekstra klasse ontvang. Hulle oud-onderwysers van Uitzig het hulle gehelp met hersiening, terwyl hulle hulle finale eksamen afgelê het. Jody se ma, Dawn (40), sê: “Ek is baie trots op my dogter. Dit was ’n baie moeilike jaar vir haar, maar sy het nie moed opgegee nie.” Rooftogte Jody beoog om die vakke wiskundige geletterdheid en lewenswetenskap oor te skryf. Dit was nie ’n maklike jaar vir die leerders van Uitzig nie omdat hulle skool die laaste jare onder plundery, rooftogte en vandalisme deurgeloop het. Die spyker in die doodkis van die Uitzig-skool was toe die administrasieblok van die skool gedurende die September-skoolvakansie afgebrand is. Die skool was sedert 2015 betrokke in ’n regs­geding met die Wes-Kaapse onderwysdepartement (WKOD) oor die sluiting van die skool. Die ouers en lede van die skoolbeheerliggaam, asook Tony Ehrenreich, die Wes-Kaapse voorsitter van die vakverbond Cosatu, het geveg om die skool se deure oop te hou nadat die WKOD aangedui het die skool is te vervalle en onveilig vir die leerders en hy moet sluit.