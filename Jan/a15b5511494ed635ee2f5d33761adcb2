JOHN Dobson wil die mense graag by hordes na Nuweland teruglok. Volgens die Stormers se nuwe coach gaan dit alles môre op Floridapark in Ravensmead begin wanneer die Stormers warm-up games teen ál die Kaapse universiteite – die Maties, Ikeys, UWK en CPUT – gaan speel. Dobson het gister ná die Storm­ers se oefensessie in Stellenbosch gesê: “Die manier hoe ons vanjaar gaan speel, gaan uiters belangrik wees. Wag “Ons wil graag hê die Kaap moet weer smile.” Die Stormer coach glo hulle mark het die afgelope 21 jaar beslis verander. Om dié rede reik hulle uit na die gemeenskap. “Die WP se fan base het sedert die dae van Men in Black ’n gedaanteverwisseling ondergaan. “Ons kan nie net sit en wag vir die mense om Nuweland toe te kom nie. Die ondersteuning wat ons van die mense van die Kaapse Vlakte kry, is ongelooflik. “As ons mense wil teruglok Nuweland toe, sal dit wees oor die manier hoe ons gaan speel. “Ons het die laaste keer, twee jaar gelede, Florida­park in die SuperSport Challenge uitverkoop. “Alles wat ons nou doen, het verander. Voor Krismis het ons in die bulte van die Bo-Kaap en in Newlands Forest gaan oefen. Ons is ook besig met baie liefdadigheidswerk.” Dobson sê sy span se voorbereiding het baie goed afgeloop. “Die energie en entoesiasme in die groep is tans baie goed. Dis baie beter as laas jaar dié tyd. Siya Kolisi en die res van die World Cup Bokke het die span fantastiese energie en ’n geweldige hupstoot gegee.” Hilton Lobberts, ’n voormalige Springbok-losvoorspeler wat in 2012 laas by die Westelike Provinsie was, het ook gister saam met die span geslyp. Volgens Dobson het Lobberts nie ’n kontrak nie. “Hy is ’n klubspeler wat tans vir Hamiltons speel. Hy is egter nader getrek om diepte en ervaring in die oefenwedstryde te verskaf. Ons benodig getalle vir die oefenstryde. “Hilton is ’n interessante storie. Hy is ’n Springbok. Hy was maar net 19 of 20 jaar oud toe hy sy twee toetse in 2006 gespeel het. Die stelsel het nie vir hom gewerk nie. Hy het nie ’n professionele kontrak nie. “Ons help hom maar nou hier uit. Dit is egter ’n goeie les. Hy het nie genoeg uit rugby verdien nie. Hy is maar net 33 jaar oud. Hopelik kan die geleentheid vir hom vrugte afwerp,” het Dobson bygevoeg.