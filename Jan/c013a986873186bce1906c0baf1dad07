DIE agteruitboer van Suid-Afrika as ’n magtige toetskrieketland is verder beklemtoon met die uitreiking van die jongste individuele ranglyste. Kagiso Rabada, voorheen die beste bouler in toetse, bevind hom nou in die vierde plek op die Internasionale Krieketraad (IKR) se ranglys vir boulers. Rabada het net vyf paaltjies in die tweede toets teen Engeland op Nuweland gevat. Sy boulsyfers in Engeland se eerste beurt was 3/68. Hy het in die Engelse se tweede beurt nog slegter gevaar met ’n ontleding van 2/69. Die Engelse het die Proteas met 189 lopies geklop om die reeks met 1-1 gelyk te trek. Hoewel die Proteas se paaltjiewagter, Quinton de Kock, met ’n 50-tal in die Proteas se tweede kolfbeurt uitgeblink het, was dit nie genoeg om sy plek onder die voorste 10 kolwers wêreldwyd te behou nie. De Kock is nou 12de op die IKR se ranglys en ook die enigste Protea-kolwer wat tans naby ’n plek onder die top-10 kom. Daar is wel een Suid-Afrikaanse naam onder die top-10-kolwers. Dit is Marnus Labuschagne, maar hy speel vir Australië. Uittrede Neil Wagner, nog ’n oorsese Suid-Afrikaner, is die tweede beste bouler wêreldwyd. Hy speel vir Nieu-Seeland. Vernon Philander, wat ná die reeks teen Engeland sy uittrede uit internasionale krieket maak, is agste op die boulers se ranglys. Die Proteas kry dan ’n gulde geleentheid om weer die voortou in die reeks te neem. Die IKR se individuele ranglyste en punte vir toetskrieket is: KOLWERS – 1. Virat Kohli (IND) – 928; 2. Steve Smith (AUS) – 911; 3. Marnus Labuschagne (AUS) – 827; 4. Kane Williamson (NZ) – 814; 5. David Warner (AUS) – 793; 6. Cheteshwar Pujara (IND) – 791; 7. Babar Azam (PAK) – 767; 8. Joe Root (ENG) – 761; 9. Ajinkya Rahane (IND) – 759; 10. Ben Stokes (ENG) – 708.