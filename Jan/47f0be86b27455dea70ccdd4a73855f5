IN CASSIUS Baloyi en Phillip N’dou se voetspore. Dít is wat kenners voorspel van die onoorwonne Jabulani Makhense, wat sy Suid-Afrikaanse superliggewigtitel op 21 Maart by Emperors Palace teen Sibusiso Zinbange verdedig. Makhense is ná nege gevegte onoorwonne. Hy is vinnig besig om ’n sensasie te word en groot dinge word vanjaar vir hom voorspel. Makhense se segetog sluit oorwinnings in teen die hoog aangeskrewe Marios Matamba en die Suid-Afrikaanse kampioen Xolani Mcotheli. Intussen word ’n groot jaar ook verwag vir Peter Smith se bokser Rowan Campbell. Opgang Campbell het, soos Kevin Lerena, geen amateur­agtergrond gehad nie, maar hy is vinnig besig om die land aan sy voete te kry. Ná net drie jaar in die beroepskryt het Campbell so gou opgang gemaak dat hy reeds die groen lig gekry het om vir die vakante IBO-supermiddelgewigtitel te boks. Einde verlede jaar het hy die Kapenaar Nicholas Radley, die Suid-Afrikaanse ligswaarkampioen, ’n behoorlike les gegee. Campbell is ná 12 gevegte onoorwonne. Sy promotor, Rodney Berman van Golden Gloves, sal binnekort ’n aankondiging oor sy 13de kragmeting maak.