IEWERS daarbuite loop iemand rond en weet nie hy of sy het op 8 Januarie 'n miljoenêr geword nie. Ithuba, operateur van die Lotto, is op soek na die wenner van 'n jackpot van R13,8 miljoen. Ithuba sê die wenkaartjie vir die Lotto-trekking van 8 Januarie is by SuperSpar by Atlas Mall in Boksburg aan die Oos-Rand gekoop. Die wenner het net R20 spandeer. Busisiwe Msizi, hoof van korporatiewe aangeleenthede by Ithuba, sê hulle hoop die wenner laat binnekort van hom hoor. Msizi het weereens beklemtoon dat mense wat oornag miljoenêrs word, gratis berading en finansiële advies gegee word. "Soos die res van die land was ons geskok om op 'n gewilde TV-program te hoor oor die wenner van 'n R14 miljoen jackpot wat al haar winnings binne maande verloor het. "Dit was net voordat ons in Junie 2015 oorgeneem het as die nuwe operateur. Dit is om dié rede dat ons aandring daarop om al ons wenners van R50 000 en meer finansiële advies en traumaberading te gee," sê Msizi. - SowetanLive.