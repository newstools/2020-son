’N VROU van Young Park in die Baai is erg getraumatiseer nadat haar ma se as na bewering kort ná haar verassingsdiens voete gekry het. June Cooper, eienaar van Journey’s End Funeral Ser­vices in Walmer in die Baai, het ná die aantyging onmiddellik ’n klag van diefstal by die Mountweg-polisiestasie aanhangig gemaak. Kapt. Johann Rheeder, ’n polisiewoordvoerder, het die diefstalsaak bevestig. Matilda Kleynhans sê haar ma, Heather (71), is op 10 Desember in die Livingstone Hospitaal oorlede. Sy sê die volgende dag het Cooper haar gebel en haar meegedeel sy sal die ver­assing vir R4 500 doen. Volgens Kleynhans was alles so deurmekaar en sy’t net “ja” geantwoord. Kleynhans sê die next dag het iemand van Cooper se kantoor haar en haar ma se ID-boekie en ’n release-vorm by haar kom haal. Kleynhans vertel die persoon het gesê hy het dié dokumente nodig om ’n doodsertifikaat by die departement van binnelandse sake te bekom. Sy sê op 20 Desember het sy die R4 500 betaal. Die verassing het dieselfde dag plaasgevind. Sy moes haar ma se as op 23 Desember ontvang. Maar toe sy die undertaker bel, toe word daar vir haar gesê iemand het reeds die as kom haal. Kleynhans sê sy was in ’n toestand en wou by die ondernemer weet of daar dalk footage is wat wys wie die as kom haal het. Kleynhans vertel sy is toe meegedeel daar is nie video footage nie. Volgens haar het sy toe by al haar familielede navraag gedoen oor haar ma se as, maar hulle het van niks geweet nie. Kleynhans sê hartseer: “Iemand sit met my ma se as. “My pa wou my ma se as by haar bedkassie sit. Hulle was 45 jaar lank getroud. “Dis gemeen en laag. Ek weet nie wat kon gebeur het nie. Dis soos ’n puzzle.” Cooper sê op haar beurt sy het Kleynhans die onderneming gegee die as sou Maandag 23 Desember by haar huis afgelewer word omdat Kleynhans-hulle nie vervoer het nie. Cooper sê toe sy Maandag haar hooftak in Noordeinde bel om te verneem of die as al by Kleynhans se huis afgelewer is, toe hoor sy die as is al die Vrydag by die hooftak weg. Volgens Cooper het ’n man – wat nie sy naam gegee het nie en gesê het hy is ’n familielid van Kleynhans – die Vrydag­oggend van die verassing haar kantoor gebel om te verneem of Heather Kleynhans al veras is. Sy sê ’n kollega het die man toe meegedeel die as sal Vrydag tussen 15:00 en 16:00 by die Noordeinde-tak wees. Volgens Cooper het die man toe daar opgedaag en gesign. Hy is toe met die as daar weg. Cooper sê toe Kleynhans Maandag navraag doen oor die as, toe deel sy haar mee ’n familielid het die as reeds Vrydag kom haal. Cooper vertel sy is nou al 14 jaar in die ondernemersbedryf en so iets het nog nooit in haar onderneming gebeur nie. Volgens haar het hulle die protokol gevolg. Cooper sê sy het op 24 Desember ’n klag van diefstal by die polisie aanhangig gemaak. “Ek verstaan haar trauma. Sy moet my trauma ook verstaan.”