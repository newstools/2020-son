’N BAAISE rapist wat twee klein meisietjies ontvoer en verkrag het, gaan die res van sy lewe vir sy dade boet. Mlungiseleli Tyane (51) van New Brighton in die Baai is gister twee lewenslange vonnisse opgelê vir verkragting, 10 jaar vir elk van twee klagte van ontvoering en 15 jaar op ’n klag van poging tot moord. Tyane is in Desember skuldig bevind op al die klagte. In haar vonnis gister het regter Irma Schoeman gesê dit was juis die wreedheid van die verkragtings sowel as die langdurigheid van die aanval wat haar genoop het om die vark so swaar te straf. Die twee meisies was albei vyf jaar oud toe die nagmerrie in September 2017 gebeur het. Een van die jong slagoffertjies, nou sewe jaar oud, het in die saak getuig sy en haar maatjie, nou ag jaar oud, het die dag van die voorval by ’n ander maatjie se huis gespeel. Sy sê dit was toe dat ’n man hulle genader het. Hy het haar maatjie R5 gegee, waarna die maatjie die geld aan haar gegee het. Volgens die meisie het die man gesê hulle twee moet gaan chips koop. Sy het getuig hy het gesê hulle moet dan die chips na sy huis bring. Hy het die huis aan hulle twee uitgewys. Die meisie sê op pad terug na die man se huis wou sy na haar ouerhuis gaan, maar haar maatjie het aan haar getrek. Sy’t getuig toe sy die chips vir die man gee, het hy haar gestoot. Volgens haar het sy en haar maatjie – wat in daardie stadium voor haar gestaan het – albei geval. Die meisie getuig nadat die man die huis se deur toegemaak het, het hy met sy voet op haar maag getrap en ’n mes teen haar regterarm gedruk. Vasgebind Volgens die meisie het die man gesê sy en haar maatjie moet op ’n matras sit en die chips eet. Hierna het hy gesê hulle moet hulle klere uittrek. Volgens die kind het die man eers haar maatjie se hande en voete met ’n tou vasgebind en toe haar hande en voete. Sy getuig hy het toe sy klere ook uitgetrek. Volgens haar het die man die tou om haar voete losgesny, haar been opgelig en “dirty things” aan haar gedoen. Sy sê hierna het hy haar beveel om in ’n hoekie te sit. Hy het ’n kombers oor haar gesig gegooi. Volgens haar het sy deur die kombers gesien dat die man ook “dirty things” met haar maatjie doen. Die meisie sê toe die man klaar was met haar maatjie, het hy gesê hy gaan haar maatjie huis toe neem en dan vir haar kom doodmaak. Volgens die meisie het die man ’n tweede keer gesê hy gaan haar kom doodmaak. Die man het dié maatjie toe na ’n stuk veld naby die Ford Sta­dium in New Brighton geneem, waar hy haar gesteek en vir dood agtergelaat het. Verbygangers het die meisie gekry en haar na die Dora Nginza Hospitaal geneem vir behandeling. Daar kon sy vir haar ma vertel waar haar maatjie aangehou word. Die polisie is onmiddellik ontbied. Volgens die ander meisie het Tyane teruggekeer huis toe, ’n sigaret gerook en alkohol gedrink. Sy sê sy het dit alles deur ’n gat in die kombers gesien. Volgens die meisie was daar toe ’n klop aan die deur. Sy sê ’n cop het ingekom en die kombers van haar gesig afgehaal. Volgens die meisie het sy aan die cop vertel wat die man gedoen het toe die cop haar uitvra. Die meisie sê die cop het haar toe tot by die ambulans geneem. Volgens haar het haar ma intussen daar aangekom. Adv. Megan September-Qatana het aangekla.