NIE die toilette, kombuis, air con, internet of telefoonlyne werk nie. Daarom staan die sogenaamde state-of-the-art polisiegebou in Aberdeen nou dolleeg. Dis in 2016 teen miljoene rande gebou en sou administratiewe personeel huisves. Bobby Stevenson, DA-LPW en woordvoerder oor veiligheid in die provinsie, is lus om hieroor te fight. Hy sal eers ophou wanneer daar ’n polisiediens met voldoende hulpbronne is om die klimaat van vrees te verander en inwoners van Aberdeen weer peace of mind te gee. Stevenson het gesê: “Ek het die gebou vroeër die week saam met raadslede Rudy Jacobs en Eldridge Ruiters besoek nadat ons verskeie klagtes van die gemeenskap gekry het oor die gebou wat so leegstaan. “Ek het self gesien net een kantoor in die nuwe administratiewe gebou word gebruik. Die meeste van die administratiewe personeel werk nog uit die ou polisiekantoor, waar die gemeenskapsdienssentrum is.” Hy dink dis skokkend dat die nasionale departement van openbare werke nog nooit aandag aan die probleme by die nuwe gebou gegee het nie. “Polisiebeamptes werk onder uiters stresvolle omstandighede. Hulle verdien ordentlike kantore.” Stevenson gaan nou vir Samantha Graham-Maré, wat in die nasionale portefeuljekomitee oor openbare werke dien, vra om sy fight te join en dit in die parlement op te haal. “Ek gaan in die provin­siale wetgewer vrae vra. Nie net oor die gebou nie; ook oor ander issues wat ek opgetel het.” Stevenson meen sigbare polisiëring daar moet verbeter, veral snags. Nie net is daar baie ongelukke nie; dit dien ’n reuseplaas­gemeenskap. Daar is ook baie onwettige shebeens. Na verneem word, het die getal aanrandingsake die afgelope jaar kommerwekkend toegeneem – met 33%. Inwoners het ook genoem hulle oproepe na 10111 bereik nie die stasie nie. “Ons het ’n polisiediens nodig wat ten volle toegerus is om die veiligheid van inwoners in die Oos-Kaap te verseker.”