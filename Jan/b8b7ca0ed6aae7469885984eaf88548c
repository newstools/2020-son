DIE polisie is opsoek na ‘n vrou wie ‘n twee maande oue babaseuntjie ontvoer het. Kol. Andre Traut, ‘n polisiewoordvoerder, sê: “Die vrou het voorgegee om ‘n maatskaplike werker te wees. Sy het die ma van die twee maande oue tweeling by hul huis in Khayelitsha genader. “Sy het vir die kinders se geboorte-sertifikaat en kliniekkaart gevra en vir haarself afskrifte gemaak.” Die verdagte het die volgende dag teruggekeer en die ma en kinders in ‘n taxi na Parow vergesel. Sy het aan die ma gesê dit is waar haar kantoor is. Toe die taxi voor die beweerde kantoor stop het die vrou uitgeklim en met een van die seuntjies gevlug. Kwahlelo Tiwane, die seuntjie, is nog vermis. Traut sê hulle ondersoek nog die omstandighede van die ontvoering en doen ‘n beroep op die publiek om te help. Enige persoon met inligting kan speur-sers. Joy Sumsodien kontak by 082 522 1095 of Crime Stop bel by 08600 10111. 