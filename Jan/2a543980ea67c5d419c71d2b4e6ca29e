’ N GESIN se huis is besig om uitmekaar te val en hou vir hulle groot risiko in. Die egpaar Van den Heever van Bo-straat, Nababeep, woon met hulle drie kinders en drie kleinkinders (’n baba en tweeling-dogtertjies) in dié huis. Volgens Lorraine (50) en Anthony­ (61) het hulle al voorheen die huis se vervalle toestand gaan aanmeld by die plaaslike ower­hede. Hulle het egter toe geen positiewe terugvoer gekry nie. Nog minder ’n ander plek om in te woon. Intussen het ander mense glo huise gekry, al was hulle nood nie so groot nie. ’n Gedeelte van ’n muur het Maandagmiddag heeltemal losgebreek en omgeval. Dis waarskynlik weens verwering en swak vakmanskap. Volgens Lorraine woon hulle al jare in die huis. Anthony se been is afgesit en hy kan nie veel doen om sy gesin te help nie. Die gesin is baie behoeftig en ’n buurvrou, Nicole Bock, het daarom besluit om vir hulle in die bres te tree. Volgens Bock het sy die plaas­like raadslid gekontak sodat daar eers begin kan word met ’n tydelike oplossing voor die wintermaande begin. Omdat sy dit op sosiale media geplaas het, het verskeie mense al aangebied om te help met boumateriaal en so meer. Selfs die burgemeester van die plaaslike Nama Khoi-munisipaliteit in Springbok, Riaan Cloete, het al gehelp nadat hy dié week ’n draai daar gaan maak het. Bock vertel: “Ons het al ’n paar sakkies sement en ’n paar honderd stene gekry. Maar hulle benodig nog ander boumateriaal, soos sink, sand, ensovoorts. “Ons help hulle om met die publiek te kommunikeer en met vervoer indien iemand iets wil skenk.”