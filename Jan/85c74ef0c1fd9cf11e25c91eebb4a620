ONNIES en ondersteuningspersoneel by opvoedkundige instansies – veral skole – word deur nóg ’n jaar van frustrasie, stres, oordrewe administrasie en, by tye, absolute wanhoop in die gesig gestaar. Dít is die waarskuwing van die Educators Union of South Africa (Eusa) aan onderwysers en support staff. Eusa se Wes-Kaapse hoof, André de Bruyn, sê dis onaanvaarbaar dat daar ná byna 26 jaar van demokrasie nog gevalle is waar onnies met meer as 50 leerders in hulle klasse moet sit. “Dit bemoeilik kwaliteit-onderrig. Daar is ’n beleid van een onderwyser vir 30 leerders goedgekeur, maar die meeste skole sien dit nooit. “Onderwysers kan nie in sulke omstandighede optimaal funksioneer nie. “Eusa eis dat die 1:30-verhouding onmiddellik aandag moet geniet.” De Bruyn sê verder die gebrek aan infrastruktuur en tegnologiese hulpmiddels kniehalter skole. Veral die rural skole, meen hy. “As almal op ’n gelyke voet geoordeel en evalueer word, dan moet almal se wegspring op dieselfde vlak wees. “Ná die onlangse matriekuitslae staan die DBE en spog met uitmuntende uitslae. “Hulle moet legitimiteit gee aan hulle falende onderwys stelsel. Baie groter challenges kom voor in dié skole in vergelyking met kwintiel 5- skole. “Skole moet ook bedag wees op die veiligheid en sekuriteit van die hele personeel en al die leerders.  By die skool, sowel as op uitstappies. “Hier dink ons aan die onlangse Parktown-geval en die leerder wat verdrink het in ’n put-toilet. Aanvalle op skoolgronde gebeur gereeld.”