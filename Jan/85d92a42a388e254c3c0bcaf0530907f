UPINGTON. – Leerders se behoefte aan beter skoolklere is beslis opgelet. Abraham Vosloo, lid van die uitvoerende raad (LUR) vir paaie en openbare werke, het hierop gereageer en skoolklere en skryfbehoeftes beskikbaar gemaak. Vosloo en mayor Michael Segede het leerders van die Primêre Skool Cornelius Jansen, Olyvenhoutsdrift en Vaalkoppies verras deur dié benodigdhede aan alle leerders te skenk. Vosloo is vergesel deur sy departementele beamptes. Wilfred Nel, die hoof van Vaalkoppies, het gesê: “Ons is baie verheug oor hierdie gebaar.” Hoewel die LUR die nood help verlig het, het hy ook streng woorde gehad. Hy het die ouers van Vaalkoppies vermaan om by die skool betrokke te raak deur vergaderings by te woon en belang te stel in die akademiese vordering van die leerders. Hy het bygevoeg: “Koop ook vir julle kinders sportklere sodat hulle aan verskillende sportsoorte kan deelneem en moenie dat u kind te veel bederf word nie.” Nagenoeg 214 leerders van Vaalkoppies het by die skenking baat gevind. Die skoolklere en skryf­behoeftes wat hulle ontvang het, sluit alles in van ’n rugsak, potlode, penne en ’n skerpmaker tot sokkies, skoene, hemde, broeke en rompe. 