CHIPPA United het môre ’n kans om na die sesde plek op die Premiersokkerliga se punteleer te spring. Hy speel in die Sisa Duk­ashe Stadion in Mdantsane, Oos-Londen, teen Maritzburg United. Die Chilli Boys het Black Leopards in Woensdagaand se ontmoeting in die Thohoyandou Stadion met 2-1 geklop. Chippa het ook geskiedenis in dié kragmeting gemaak deur die vinnigste doel van die PSL-seisoen te score. Thabo “Jomo” Rakhale het die Chilli Boys net 17 sekondes ná die afskop laat voorloop. Nadat Leopards in die tweede helfte ’n gelykmaker gekry het, het Silas Maziya die drie punte verseker deur Chippa se wendoel in die 94ste minuut te behaal. Norman Mapeza, Chippa-breier, sê hy is baie bly oor die oorwinning. “Al het ons eerste gescore, was Leopards vir die grootste deel van die wedstryd in beheer. Dis dié dat hulle gelyk getrek het. So, ons was gelukkig om ’n doel te kry. Maar dis alles deel van die game,” het Mapeza gesê. Spog Dié oorwinning doen niks vir die Baaienaars se plek op die log nie – met 20 ligapunte bly hulle in die 10de plek. Maar as Chippa dié naweek die Team of Choice ook kan baasraak, kan hy moontlik die sesde plek op die punteleer inneem. Dit kan egter teen Chippa se guns tel dat hy Saterdagaand in sy derde game in net sewe dae speel. Daarom het Mapeza en sy span besluit om reguit vanaf Polokwane na Oos-Londen te travel en hulle voorbereiding daar te doen. Die Team of Choice word boonop deur ’n gewese Chilli Boys-breier, Eric Tink­ler, afgerig. ’n Mens kan dus verwag dat emosies hoog sal loop wanneer dié spanne mekaar pak. Chippa het Tinkler in die 2018-’19-seisoen op onsmaaklike wyse in die pad gesteek. Sedert sy aansluiting by Maritzburg het Tinkler dié klub van KwaZulu-Natal tot groot hoogtes geneem. Maritzburg pronk ook onder die top-ag-spanne in die PSL. “Die volgende wedstryd teen Maritzburg gaan baie moeilik wees. Ons sal moet probeer rus as ons alles wil insit,” het Mapeza gesê.