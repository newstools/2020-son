DIE Varsity Shield het dié jaar ’n opwindende nuwe toevoeging tot sy skedule. SuperSport gaan een wedstryd per week regstreeks op Vrydae uitsaai. Die Varsity Shield, kleinboet van die Varsity Cup, het reeds ’n daadwerklike impak in Suid-Afrikaanse rugby gemaak sedert dit 10 jaar gelede van stapel gestuur is. Manne soos Herschel Jantjies, Curwin Bosch, S’bu Nkosi en Trevor Nya­kane is Springbokke wat hulle merk eers in dié kompetisie gemaak het voordat hulle vir hoër louere opgeroep is. Inspuiting Xhanti-Lomzi Nesi, bestuurder van die Varsity Cup, is opgewonde oor die nuwe verwikkeling in die reeks. Nesi sê: “Met ’n weeklikse wedstryd van die Varsity Shield wat op SuperSport uitgesaai gaan word, kry gemeenskaps- en universiteitsrugby in KwaZulu-Natal en die Oos-Kaap ’n welkome inspuiting. “Ons kan nou ook meer belangstelling rondom die toernooi in dié areas wek.” Die Varsity Shield gaan Vrydagaande waves maak en sal voortbou op die momentum wat die kompetisie die afgelope 10 jaar opgebou het. Nesi sê voorts: “Die Varsity Shield toon die meeste groei in ons mark. Die sewe Varsity Shield-universiteite verteenwoordig altesaam 215 000 studente. “Dis ’n derde van die totale universiteitstudentebevolking. Ons het die ondersteuners se noodkrete gehoor en besluit om een wedstryd per week uit te saai.” Jantjies, wat die WB onlangs saam met die Springbokke gewen het, sê: “Die Varsity Shield gee jong spelers wat dit ná skool dalk nie in ’n provinsiale of professionele opset maak nie, die geleentheid om rugby te speel en terselfdertyd hulle talente uit te leef. “Die Varsity Shield en my voormalige coach Chester Williams het my loopbaan definitief die nodige hupstoot gegee.” CPUT is die huidige Varsity Shield-kampioen. Hy skop sy veldtog op 14 Februarie op sy tuisveld in Bellville af teen die Walter Sisulu-Universiteit se All Blacks.