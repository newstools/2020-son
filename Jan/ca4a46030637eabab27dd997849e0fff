METROFAIL in die Wes-Kaap se krisis gaan na verwagting vererger nadat Eskom hom kennis gegee het dat hy sy kragverskaffing vandag gaan afsny. Son verneem by ’n bron binne die passasierstreindiens dat Eskom vanoggend sy krag sal afsit. Dit volg nadat Metrorail se moedermaatskappy, Prasa, versuim het om die afgelope tyd sy kragrekening te betaal. Die Wes-Kaapse streeksbestuurder, Richard Walker, het geïrriteerd Son se navrae vanoggend na die Wes-Kaapse Metrorail-woordvoerder, Riana Scott, verwys. Scott bevestig hulle het Eskom se kennis ontvang van die kragverskaffer se plan om vanoggend die krag af te sit. Sy sê verder: “Die streek erken ons het Eskom se kennisgewing ontvang. Ons bevestig verder die aangeleentheid is na die hoogste vlak van Prasa verwys. “En ons bly hoopvol dat reëlings betyds getrek word want Prasa bly daarna toegewyd om sy finansiële verpligtinge na te kom.”