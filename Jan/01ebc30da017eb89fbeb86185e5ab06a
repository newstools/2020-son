HUL heel onskuldige musiek kan drome vir kinders van Joyce Court in Manenberg bewaarheid. Fareed Jansen (59) het onlangs op sy Facebook 'n video gedeel van kids wat met handgemaakte instrumente musiek maak. Jansen vertel: “Ek het Oukersdag verby die blok flets gestap toe ek die jongklomp, van tussen nege tot 15 jaar oud, sien met die dromme. “Hulle was almal jolig en in 'n festive mood.” Hy het die kleinspan toe genader en 'n video van hulle gemaak, die einste video wat op Facebook gedeel is en soveel reaksie gelok het. Die laities noem hulself die Young Joyce Court-band en Jansen hoop iemand sien hul talent raak. Hy noem: "Ek sal graag wil sien dat die kinders professionele hulp kry en opleiding om met van die instrumente te speel. Jansen sê: "Na die dood van die bendebaas, Rashied Staggie, het baie negatiewe dinge uit Manenberg verwag." Hy hoop om nou te wys daar is ook positiewe dinge. "Die kinders het baie energie en omdat daar niks naskoolse aktiwiteite in die omgewing is nie draai kinders na bende-aktiwiteite. “Ek wil iets goed met daai energie doen.” Talle het wel op die video reageer. Van musiekonnies wie aanbied om die kinders met musiekopleiding te help, tot Mohammed Abbas van Nieu-Seeland wie instrumente vir die kinders wil skenk. Jansen voeg by hy hoop om nou ook die gevandaliseerde Silvertree-sentrum op te knap en in 'n jeugklub te omskep. 