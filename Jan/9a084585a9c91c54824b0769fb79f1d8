TWEE families van Bonteheuwel spoeg vuur oor hulle jare moet wag vir die Stad Kaapstad om hulle huise te fix nadat dit afgebrand het. Cassiem Abrahams (75) van Pecanstraat sê hy wag al amper ’n jaar vir die Stad Kaapstad om sy huis te kom regmaak. Abrahams se huis het laas jaar afgebrand toe ’n kortsluiting in een van die kamers ontstaan het. Volgens Abrahams word hy van bakboord na stuurboord gestuur as hy navraag doen oor wanneer sy huis herstel gaan word. ’n Omgekrapte Abrahams sê: “Ek het gelê en slaap en net gesien rook kom by een van die kamers uit. “Toe ons die deur oopmaak, was die kamer onder vlamme. “Die brand het so gou versprei, ons kon niks uit die huis red nie. “Ek moes by die huis uithardloop, want ek ly aan asma en my bors het begin toegetrek.” Abrahams beweer die Stad se amptenare het die plek ná die brand kom inspekteer om die skade te bepaal. Hy bly intussen by sy seun in ’n klein wendyhuis in hulle jaart. Volgens Abrahams is die Stad se verskoning altyd net dat hulle op die versekering en die boukontrakteurs wag. Die huis se dak en elektriese bedrading moet vervang word. ’n Moedelose Abrahams sê: “Ek weet nie hoe lank ek nog moet wag nie. Ek wil net in my eie plek wees.” Die Misrole-familie wag ook nou al byna twee jaar vir hulle huis om reggemaak te word. Volgens Chanté Misrole bly hulle die afgelope twee jaar in ’n container wat die Stad vir hulle beskikbaar gestel het. Chanté sê: “My ma was nog Maandag weer by die behuisingskantoor in Bonteheuwel. Warm “Hulle belowe net dit sal binnekort gebeur, want die papierwerk is afgehandel. “Hulle wag glo vir die boukontrakteurs en ver­sekering voordat die herstelwerk kan begin. “Dit is baie warm in daai container en dit lek ook in as dit reën.” Hulle huis het in die oggendure afgebrand nadat ’n brand in een van die wendyhuise in hulle jaart ontstaan het. Die brand het versprei na hulle huis, wat heeltemal afgebrand het. Volgens raadslid Theresa Thompson weet sy van Cassiem se probleem en hanteer die behuisingskantoor die geval. Thompson voeg by: “Ons werk hard daaraan om die huis in Pecanstraat so gou moontlik reg te maak. “Van die geval in Rosewoodstraat dra ek geen kennis nie en ek glo die behuisingskantoor werk aan daardie probleem ook.”