ZOAR. – Sy is dalk van Varkieskloof afkomstig, maar nou is sy straight op pad universiteit toe. Chrisinda Alexander se sterretjie skitter helder. Maar maklik het Chrisinda, die topleerder aan Ladismith Sekondêr, dit nie gehad nie. Sy moes die soms moeilike lewe in Varkieskloof, ’n plakkerskamp, oorkom om kennis te bekom en die beste te wees. Sy vertel: “Ek is oorspronklik van die sendingstasie Zoar, net buite Ladismith. “Ek moes toe in die koshuis in die dorp kom swot. “Ek het altyd studeer. My maats het my begin spot omdat ek volgens hulle nie ’n lewe gehad het nie. “Ek het toe besluit om die gemak van die koshuis te verlaat en liewer by ’n vriendin in die plakkerskamp te gaan woon. “Ek wil nog altyd ’n joernalis soos Meneer word. “Toe ek die topstudent word, het mnr. Warren Moos vir my aansoek gedoen vir ’n beurs. Nou gaan ek eers onnie word.” Chrisinda wil education gebruik “om te ontsnap uit my huidige lewensomstandighede en vir my broertjie ’n beter lewe te gee”. Shaanta Lee, haar skoolhoof, is nie min opgemaak met Chri­sinda se prestasie nie. “Sy het baie beter gevaar as wat aanvanklik gehoop is. Die skoolgemeenskap is trots op haar. Ek spreek Jer. 29:11 oor haar lewe,” het Lee verheug gesê. Dié teksvers lui: “Ek weet wat Ek vir julle beplan, sê die Here: voorspoed en nie teenspoed nie; Ek wil vir julle ’n toekoms gee, ’n verwagting!” Die matriekklas van 2019 het ’n nasionale slaagsyfer van 81,3% behaal. Dié syfer het selfs vir pres. Cyril Ramaphosa met al sy Eskom worries breed laat smile. Hy het sy ekstase uitgespreek oor leerders soos Chrisinda, wat education in die land op ’n opwaartse kurwe geplaas het. Nadat die matriekslaagsyfer bekend gemaak is, het stories soos Chrisinda s’n baie ingang gevind. Dis verblydend om te sien hoe matrieks odds soos armoede en gebreke defy om in hulle laaste skooljaar hulle beste te lewer. En een ding is vir seker: Varkieskloof gaan nooit weer dieselde wees wanneer Chrisinda klaar graad gevang het nie ...