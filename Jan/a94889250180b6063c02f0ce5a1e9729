M-NET het eindelik besluit om die aap uit die mou te laat oor wie die 22 pragtige meisies is wat dié jaar gaan baklei om die bachelor Marc Buckner se hart te wen. Die heel eerste meisie wat die DStv-kanaal aan ons voorstel, is die beeldskone Qiniso van Damme. Die 26-jarige Kapenaar kan dalk die bachelor se hart wen oor sy net so avontuurlustig soos hy is. Jy sal die pragtige model en aktrise se breë glimlag en picture perfect features herken uit verskeie advertensieveldtogte. Die krulkop is nie net ’n mooi gesig nie, sy het ook breins. Sy is ’n feminis en ’n meesterstudent in maatskaplike antropologie aan die Universiteit van Kaapstad. Sy is deur Cosmopolitan geoormerk as een van die next generation African vroulike leiers. Sy is die uitgesproke parlementslid Phumzile van Damme se suster. Qiniso beskryf haar droom date: “Die kaggel brand, ons is in ’n cabin in die Sederberge. Ons maak ons lywe warm nadat ons heeldag in ’n rotspoel geswem het.” As jy wil kyk of daar sparks tussen die twee gaan wees, moet jy 13 Februarie om 19:00 na die tweede seisoen The Bachelor SA op M-Net kyk.