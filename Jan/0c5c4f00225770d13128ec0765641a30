DIE twee rugby-hardebaarde van die All Blacks Dane Coles en TJ Perenara sal vanjaar die verantwoordelikheid van kaptein van die Hurricanes deel. Dié Nieu-Seelandse rugbyspan skop sy Superrugby-veldtog op 1 Februarie met ’n wedstryd teen die Stormers in Kaapstad af. Tussen die haker Coles en skrumskakel Perenara het hulle gesamentlik 237 Superrugby-wedstryde se ervaring op die kerfstok. Dit gaan ook handig te pas kom ná verskeie groot veranderinge by die 2016-wenners van Superrugby. Die ster-losskakel Beauden Barrett gaan vanjaar vir die Blues rugby speel én die span het John Plumtree as hoof­afrigter verloor. Plumtree is nou een van die All Blacks se hulpafrigters. Die losvoorspeler Ardie Savea gaan ook nog ’n ruk lank vir die Hurricanes onbeskikbaar wees. Hy herstel nog van ’n be­sering wat hy tydens die World Cup in Japan saam met die All Blacks opgedoen het. Die Stormers pak dus ’n Hurricane-span met baie minder gevare in sy openingswedstryd van die kompetisie. Dit sal ook die eerste keer sedert 28 Februarie 2014 wees dat die Hurricanes op Nuweland besoek aflê. Die Stormers het op daai dag die Canes naelskraap met 19-18 geklop. Die Kapenaars het in 2012 (39-26) en 2010 (37-13) ook voor hulle tuisskare dié Kiwi-span geklop.