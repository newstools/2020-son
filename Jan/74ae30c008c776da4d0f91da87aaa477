REËN, en sommer baie daarvan. Dis al wat die Proteas vandag van ’n groot vernedering in die Baai kan red. Faf du Plessis se Proteas is teen die planke en ’n liederlike beurt-loesing staar hulle op die laaste dag in die gesig. Dis nadat hulle gisteroggend in hulle eerste beurt vir 209 uitgehaal is. Hulle het dag 4 op 102/6 in hul opvolgbeurt afgesluit. Die Engelse kaptein, Joe Root, is voor die reeks as een van hulle gevaarmanne met die kolf geidentifiseer, maar het gister eerder amok gemaak met sy off-spinners en die dag met 4/31 geëindig. Suid-Afrika het gisteroggend kom voortkolf op 208/6 met Quinton de Kock (63) en Vernon Philander (27) voor die paaltjies. Die Proteas se kolfbeurt was egter binne net 20 balle iets van die verlede. Philander (27), De Kock (63), Keshav Maharaj (0) en Kagiso Rabada (1) het die laaste vier paaltjies vir ’n enkele lopie verloor. Dit was egter teleurstellend om te sien hoe die vier hulle paaltjies weggegee het met uiters swak houe. Philander en De Kock is deur die gaping tussen kolf en beenskut geboul, terwyl Maharaj ’n bal van Stuart Broad wou trek toe hy moes verdedig het. Rabada, wat al jare potensiaal met die kolf toon maar niks daarvan maak nie, het ook bloot ’n Broad-bal na halfweg geskep. Root het toe die opvolgbeurt afgedwing met sy span in beheer van sake en ’n reuse-voorsprong van 290-lopies. Pieter Malan en Dean Elgar het net ses boulbeurte gekolf voordat ’n reënbui in die Baai uitgesak het. Toe spel hervat word, het die Engelse hulle greep op die wedstryd versterk deur die paaltjies van Elgar (15), Zubayr Hamza (2) en Malan (12) te neem. Hamza is nou definitief onder druk om sy plek te behou, aangesien hy in dié reeks altesaam net 78 lopies aangeteken het. Du Plessis (36), Rassie van der Dussen (10) en De Kock (3) het almal daarna Root se slagoffers geword. Du Plessis het ’n review gemors en Van der Dussen het ook teen die spinners gesukkel. Hoe minder van De Kock se houe gesê word, hoe beter.