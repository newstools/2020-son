DIE brand wat ’n klaskamer by die Sekondêre Skool Groendal verwoes en ander beskadig het, gaan nog lank ’n impak op onderrig by die skool hê. Malvin Kulsen, die skoolhoof, sê hy is dankbaar dat niemand seergekry het nie. Die brand het Maandag om streeks 14:00, aan die einde van die skooldag, uitgebreek en die houtwerkklas vernietig. ’n Kantoor en stoorkamer is ook in die proses beskadig. Kulsen beskryf die brand as ’n tragiese gebeurtenis in die skool se geskiedenis en iets wat nie baie gou opgelos gaan word nie. “Ons móét hierdeur kom. Dis uitdagings wat ons die hoof moet bied. “Ons glo ook dat ons die nodige ondersteuning van die gemeenskap gaan kry en dat hulle ons gaan bystaan waar nodig,” sê hy. Kulsen voel veral vir Randall September, wie se houtwerkklaskamer afgebrand het. Domein “Ons almal weet hoe hy vir die vak leef. Dit was sy domein, sy koninkryk en ’n deel van hom. “En dit was binne twee ure weg.” Bronagh Hammond, ’n woordvoerder van die departement van onderwys, sê dit lyk asof die brand uitgebreek het in ’n plek waar ou houtwerkmateriaal gestoor is. Hammond sê ses ander klaskamers is ook afgebaken totdat die ingenieurs en brandweer dit veilig verklaar. “Gelukkig het die skool addisionele fasiliteite wat gebruik kan word om in klas te gee totdat die ses klaskamers veilig verklaar is. “Die skoolsaal kan ook gebruik word. “Die rotasie van klaskamers is ook ’n opsie.” Die omvang van die skade en die oorsaak van die brand is nog onbekend.