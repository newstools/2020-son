LEERDERS en opvoeders van die Khutlo-Tharo Sekondêr in Sebokeng het vanoggend by 'n skoolgebu aangemeld wat in die nag gebrand het. Stanley Gaba, 'n woordvoerder van die Emfuleni-munisipaliteit se brand en reddingsdienste, sê hulle is omstreeks 03:00 uitgeroep vir die brand. "Daar was 'n brand by die skool se administratiewe blok." Weens 'n tekort aan water in die omgewing was gemeenskapslede wie die vuur probeer blus het, onsuksesvol. Puleng Mofokeng vertel sy en ander gemeenskapslede het 'n venster van die skool gebreek, in 'n poging om toegang tot die gebou te kry en die brand te blus. "Daar was egter geen water by die skool nie. "Die krane is almal al sedert verlede week kirkdroog." News24 berig dat dit net die admin-gebou is wat geraak is. Dit is nog onduidelik wat die oorsaak van die brand is.