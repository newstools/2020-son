AS DEEL van die polisie se Safer Festive Season-veldtog is onder meer duisende liters tuisgemaakte drank vernietig. Kol. Priscilla Naidu, ’n polisiewoordvoerder, sê die afgelope Vrydag omstreeks 11:00 het cops van New Brighton en metro cops gereageer op inligting dat mtshovalale (’n soort tuisgemaakte alkohol) by ’n huis in Jawastraat vervaardig word. Hulle het duisende liters van dié alkohol en ander drank op die perseel gekry. Volgens Naidu is 10 000 F tuisgemaakte alkohol vernietig. Voorts is daar op 237 bottels alkohol van verskeie soorte beslag gelê. Naidu sê die 68-jarige eienaar is beboet met R2 000 vir die verontagsaming van artikel 19 van die Drankwet – die handel in drank sonder dranklisensie. In die eerste voorval was cops van Gelvandale omstreeks 10:30 besig met operasies by die Korsten- taxi rank, waar hulle ’n gangster uitgeskud het. Die polisie het ’n Astra 6,35 mm-pistool en ammunisie in sy besit gevind. Volgens Naidu is die vuurwapen in Junie verlede jaar in Kuruman as gesteel aangemeld. Die 22-jarige verdagte is in hegtenis geneem en word aangehou. Hy verskyn vandag in Gelvandale se landdroshof. Voorts is daar Vrydag omstreeks 14:00 in ’n intelligensiegedrewe operasie by ’n huis in Humansdorp op ’n gesteelde vuurwapen, ammunisie en dwelms beslag gelê. Volgens Naidu is ’n lasbrief by ’n huis in Searlestraat, Moerasrivier, uitgevoer. Sy sê ’n 7,65 mm-pistool en ammunisie is gevind waar dit in ’n bebosde area van ’n aangrensende yard weggesteek was. Beslag is ook gelê op 35 patrone, vyf pakkies kokaïen, 13 pakkies tik, 3 Mandrax-tablette en 11 daggastoppe. Dié dwelms was alles onder ’n hondehok in die yard weggesteek. Die vuurwapen is in Januarie laas jaar in Kabegapark as gesteel aangemeld. Die gesamentlike operasie is uitgevoer deur lede van die eenheid vir openbare orde, eenheid teen bendes, die Baaise polisie se honde-eenheid en die cops in Humansdorp. Geen arrestasies is nog uitgevoer nie. ’n Dossier is aangelê vir verdere ondersoek. Naidu sê tydens searches in hotspots van Gelvandale en Bethelsdorp is beslag gelê op twee replika-vuurwapens. Genl.maj. Thembisile Patekile, groepbevelvoerder van die Mountweg-polisie, sê dié operasies gaan tot ná die feestyd aanhou. Patekile sê die polisie sal aanhou in sy pogings om die strate skoon te hou van onwettige aktiwiteite en ongelisensieerde guns wat gebruik word om die veiligheid van die gemeenskappe te bedreig en inwoners te terroriseer.