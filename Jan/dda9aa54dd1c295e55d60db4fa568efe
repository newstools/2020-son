’N MAN van Stellenbosch het Maandag in die Strand se landdroshof verskyn ná die skietdood van ’n vermeende rower, Dylan Noble (48). Die voorval het Vrydag omstreeks 14:00 in Fernlaan, Broadlands Park, in die Strand, plaasgevind. Volgens die polisie het die verdagte by mense gekuier. Hy en twee mans het in die huis gesit en gesels toe die slagoffer en sy vriend daar ingestap het. Die polisie sê die verdagte het ’n wettige vuurwapen by hom gehad. Die slagoffer het na bewering aan sy vriend gesê: “Kyk net hoe rob ek nou dié jong van sy gun.” Hy het die verdagte na bewering begin wurg. Die verdagte kon daarin slaag om sy vinger te byt en los te ruk. Die verdagte het toe drie skote gevuur en die slagoffer in die rug getref. Hy is op die toneel dood. ‘n Groot groep mense het op die toneel saamgedrom en die polisie het hulle hande vol gehad om die verdagte daar weg te neem. ’n Groot groep lede van die SAPD, metropolisie en wetstoepassing was op die toneel. Son het betroubaar verneem dat die verdagte ook al by verskeie ander misdade betrokke was. Hy sou na verneem word op 28 Januarie vir roof in die hof verskyn het.