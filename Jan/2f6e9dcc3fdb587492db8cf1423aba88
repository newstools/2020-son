ROBERTSON. – Hulle Nuwejaarsvoornemens het beslis nie teenspoed ingesluit nie. Die Stevens-familie het baie na die nuwe jaar uitgesien, maar ’n brand was nie deel van hulle drome nie. Stienie Stevens sê hulle het nuwe meubels gekoop en die huis vir hulle so mooi reggemaak dat hulle die nuwe jaar met nuwe voornemens kon ingaan. Sondag het alles in ’n oogwink verander toe hulle huis gebrand het. “Ons het alles verloor – klere en onse kos,” sê Stevens na aan trane. Volgens Stevens was sy ten tyde van die brand oorkant die pad by ’n buurvrou. Geskree Dis toe dat haar buurvrou sê daar trek rook by haar huis uit. “Ek het net geskree: ‘My huis brand, my huis brand!’ ” Stevens sê sy kon nie by haar huis in nie. Sy moes toe net verslae toekyk hoe al haar nuwe meubels uitbrand. “Dit was ’n bitter pil. Ons het so baie uitgesien na 2020, maar nou moet ons weer van vooraf begin,” sê sy. Stevens vertel dat mense probeer het om die brand te blus, maar dit was tevergeefs. Die brandweer het die vlamme onder beheer gebring. Volgens haar was die oorsaak ’n kortsluiting by die kragboks. Enige een wat die gesin wil help, kan Stevens gerus by 084 610 5250 bel.