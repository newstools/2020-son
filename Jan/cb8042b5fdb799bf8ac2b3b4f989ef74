SKANDALIG! Só beskryf mense in die neighbourhood dié besigheid. Magdalene Lawrence (59), ’n ma van Bishop Lavis, swerf van slaapplek tot slaapplek hier aan die begin van die nuwe jaar. Dit volg nadat Dolores Thomas (43), haar dogter, haar uit haar West Cape Villas-huis in Mitchells Plain gesit het. Dié familiedrama kom al ’n geruime tyd aan. Lawrence vertel: “Ek het amper twee jaar by haar en haar partner gebly. “Ek het ’n lening aangegaan om ’n woonstel te bou by hulle huis in West Cape Villas. “Dinge het oukei gegaan tot verlede jaar toe sy my vertel het dat hulle die huis gaan verkoop. “Hulle het ook toe aan my gesê dat ek solank ander blyplek vir my moet kry voordat die sale van die huis deurgaan. “Ek probeer van vroeg laas jaar al vir my ’n ander blyplek kry, maar dis moeilik. “Dis nie maklik nie, want ek betaal nog terug aan ’n lening van R50 000 wat ek gemaak het om die tydelike Vibracrete-woonstel te bou by Dolores se huis.” Sy voeg by: “Ek wou toe by hulle hoor of hulle my gaan uitbetaal vir die bouwerk voor ek trek. “Die rede is oor ek die geld kort om vir my ’n ander plek te kry. “Sy en haar partner het my claim refuse en my uitgedaag om ’n lawyer aan te stel om my geld uit hulle te kry. Waar kry ek nou geld vir ’n lawyer? “Ek het my goed maar gevat en geloop laas November 2019 al.” Intussen swerf die vroutjie van plek tot plek. Toe Son Thomas vir kommentaar kontak, was sy baie kalm oor die storie. Thomas was heel bereid om haar kant te stel. Sy vertel: “Ek het my ma ingeneem twee jaar gelede. “Van daai tyd tot nou het sy ons net ’n R150 per week gegee vir krag. Sy het verniet gebly tot nou. Huurkontrak “My ma het geweier om my meer vir krag en water te betaal. “Ons het geen huurkontrak opgestel nie. Sy het geweier om een te teken. “Toe ons haar vertel ons gaan die huis verkoop, toe vertel sy dat sy ’n ander blyplek gaan soek. “Tot hierdie uur het sy nog niks plek gekry nie. Sy kan nie meer aanbly nie. “Ek gee nie om waar my ma bly nie. “Sy moet haar goed kom haal voor 31 Januarie, anders sit ek dit op straat.”