’N LEWE sonder drank in koshuise is wat 2020 vir studente van die Universiteit Stellenbosch (US) inhou. Die US sluit hulle nou aan by die res van die universiteite in die provinsie wat drank op koshuise verbied. Choice Makhetha, die universiteit se senior direkteur van studentesake, het onlangs bekend gemaak die verbod op die verbruik en verhandel van drank in koshuise is sedert 1 Januarie in werking totdat die koshuisreëls hersien word. Dit kom ná ’n aantal voorvalle laasjaar waar drank na bewering betrokke was. Een daarvan was ’n geval waar 'n eerstejaarstudent in die hospitaal beland het weens alkoholvergiftiging. Die masjiene wat hom aan die lewe gehou het, moes afgesit word. “Daar was gespekuleer dat hy baie alkohol ingeneem het sowel as gerugte dat een of ander drinkspeletjie, ritueel of koshuis-tradisie betrokke was,” het Makhetha gesê. Volgens Makhetha is die geslagsgeweld waarmee die land tans deal ook ’n rede agter die besluit. Intussen sê Lauren Kansley, woordvoerder vir die Kaapse Universiteit van Tegnologie (KSUT), hul koshuise is nog al die pad alkoholvry en dat die misbruik van drank op die kampus in ’n ernstige lig beskou word. “As ’n student aangekla word vir die misbruik van alkohol, kan hulle tugverhoor en moontlike uitsetting in die gesig staar,” sê Kansley. Kansley voeg by dat alkohol slegs by spesiale geleenthede op kampus toegelaat word, maar dit gebeur slegs met die toepaslike dranklisensies en met die spesiale goedkeuring van die visekanselier. Die Universiteit van Wes-Kaapland het ook jare lank ’n beleid wat bepaal dat geen alkohol in enige van die koshuise toegelaat word nie. Volgens Gasant Abarder, UWK-woordvoerder, word dit streng toegepas. “Geen student mag alkohol gerbruik, besit of versprei op enige eiendom of perseel wat deur die universiteit besit of beheer word sonder die nodige toestemming nie”, voeg hy by. Ook by die Universiteit van Kaapstad word alkoholgebruik binne enige studentebehuisingseenheid sonder die toestemming van die hoof en die huiskomitee verbied.