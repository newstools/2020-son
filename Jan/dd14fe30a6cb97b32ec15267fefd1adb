DIE Macassar Rugbyklub skop sy jaar af met ’n nuwe besem onder die afrigterskorps. Jeremy Jansen het einde verlede seisoen die leisels as hoofafrigter van die MC Boys (bynaam) oorgeneem. Dié Helderberg-klub speel vanjaar in die Westelike Provinsie se Superliga C nadat die 2019-seisoen nie volgens plan verloop het nie. Die MC Boys is ná ’n swak seisoen uit Superliga B gerelegeer. Jansen, wat voorheen vir All Saints afgerig het, het dié week met Son oor sy nuwe uitdaging gesels en sê hy pas mooi aan by sy nuwe klub. Macassar se bestuur het in Desember laas jaar aangekondig dat dié voormalige skrumskakel die span gaan brei vir die 2020-seisoen. Met die voorseisoen vir klubrugby wat vir verskeie klubs al begin het, sê Jansen hy is verbaas oor sy spelers se toewyding en gesindheid teenoor hom as die nuwe man in beheer. “Om eerlik te wees, is dit een van die beste pre-seasons waar ek involved is. Die ouens werk lekker hard, die numbers (by oefeninge) is baie positive en ná meer as twee weke kan ek die verskil in die players alreeds sien.” Jansen is bekend onder sy peers vir sy tegniese vaardigheid en het baie by sy mentor, dr. Wilbur Kraak, geleer. Sy pre-season-program breek hy in verskillende seksies op. Hy skop reeds volgende week met die tweede fase van sy span se voorbereiding af. Deel Jansen gaan nou twee squads saamstel, waar hy en die hulpafrigter Ivan Kotze met die eerste groep sal werk. “Di’e week is die laaste week van die eerste fase,” voeg Jansen by. “Dan gaan ons in ’n second phase van die pre-season waar ons die club in twee squads deel.” Die twee nuwe manne aan die stuur van die MC Boys se eerste span is in hulle noppies met die support wat hulle van die bestuur kry. “Ons kry ongelooflike ondersteuning vanaf die bestuur. Hulle het my en Ivan toegelaat om ons eie stempel en kultuur met die oefeninge af te druk. Ek voel baie positief oor die jaar, veral met ’n bestuur wat ons so goed support.” Die MC Boys speel op Saterdag 8 Februarie teen Ashton in ’n oefenwedstryd. Nog drie sulke games teen Saints, Collegians en Primrose word beplan.