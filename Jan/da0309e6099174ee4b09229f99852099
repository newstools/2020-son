ZINTLE Mpupha, kaptein van Suid-Afrika se vrouesewesrugbyspan, glo respek is die hoeksteen van sukses. Mpupha was Vrydag die gasspreker by die bekendstelling van die Wesbank-sewesklubrugbytoernooi in Malmesbury. Sy het die spanne aangemoedig om die toernooi te geniet. Die toernooi word nou al die 13de keer op die Wesbank-sportterrein gehou. Dit vind Vrydag en Saterdag plaas. Mpupha sê: “Ek glo as jy nie respek vir jou spanmaats en teenstanders het nie, gaan jy maar sukkel om enige sukses te behaal. “Jy moet ook gedissiplineerd wees en weet waar om die streep te trek. Ek kuier ook graag. Daar is niks daarmee verkeerd nie. Maar ek weet waar om die streep te trek. “Ek wil julle aanmoedig om die sport te respekteer, want sukses op die sportveld moet ook in ons samelewing geskied. “Deur dít sal ons beter gemeenskappe kan skep.” Mpupha het haar merk eers as krieketspeler gemaak voordat sy haar tot rugby gewend het. Sy het in 2011 in Potchefstroom vir die Suid-Afrikaanse o. 19-krieketspan teen Engeland gespeel voordat sy van die spel weggerokkel is. Mpupha was kaptein van die SA vrouespan, die Imbokodo, wat die Africa Women’s Sevens Championship verlede jaar in Tunisië gewen het. Dié naweek se toernooi het 56 klubspanne gelok. Die B-afdeling word Vrydag beslis en die hooftoernooi sal Saterdag plaasvind. Die wenspan sal R20 000 ontvang terwyl die naaswenner R10 000 kan gaan bank. Hoewel elke span 14 spelers mag registreer, mag sal net 12 spelers per wedstryd ingespan word. Die twee reserwes mag net in geval van beserings iemand in die spelende groep van 12 vervang.