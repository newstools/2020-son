MARK Boucher en die SA keurders moenie verder aan die Proteas se kolflys kom torring nie. Boucher het reeds aangedui die nuweling Pieter Malan gaan sy debuut Vrydag op Nuweland maak. Nóg veranderinge is dalk nie wys nie. Die 30-jarige Malan gaan die beurt in sy debuuttoets voor sy tuisskare saam met Dean Elgar begin. Zubayr Hamza het nog nie heeltemal sy voete in die toetsarena gevind nie, maar toon die belofte dat hy nog baie groot tellings vir die Proteas gaan aanteken. Die vraag is egter of sy toekoms op nommer drie is. Hy het baie goed gelyk in die eerste beurt op Centurion vir sy 39, maar wou die meeste van sy lopies aan die wegkant aanteken. Hy was geneig om aan die bykant van die bal in sy stance te wees om homself ruimte te gee om lopies deur die dekke aan te teken. Teen swaaiboulers van die formaat van die Engelse se James Anderson, Stuart Broad en Jofra Archer is dié aanslag egter ’n risiko. Hamza se tegniek kan waarskynlik tans beter op nommer vier of vyf aangewend word wanneer die bal minder sal swaai en van die naat af beweeg. Hiér kan hy dan beter in die rol van houespeler gedy. Met Rassie van der Dussen se 50-tal in die tweede beurt in Tshwane het hy waarskynlik verseker dat hy op Nuweland sal speel. Dit kan slegte nuus vir Temba Bavuma wees as hy dan sodanig van ’n sybesering herstel het dat hy beskikbaar gaan wees. Nuweland is natuurlik waar Bavuma tot dusver sy enigste toetshonderdtal aangeteken het – teen die einste Engelse in 2016. Van der Dussen se ervaring as toporde-kolwer kan ook beteken hy en Hamza kan rolle verruil en dat laasgenoemde op nommer vyf kolf en Van der Dussen op nommer drie. Quinton de Kock sal weer op nommer ses ’n impak wil maak, met die veelsydige Dwaine Pretorius en Vernon Philander op nommers 7 en 8. Keshav Maharaj, Kagiso Rabada en Anrich Nortjé sal die stertkant-kolwers wees.