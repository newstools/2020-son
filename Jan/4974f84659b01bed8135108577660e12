NÁ ’N vernederende nederlaag met 1-3 teen Engeland in die toetsreeks, verskuif die Pro­teas nou hulle aandag na witbalkrieket. Hulle kom in drie eendaagse wedstryde (ODI’s) en drie T20-wedstryde teen die wêreldkampioen in die 50 over-formaat te staan. Engeland het Nieu-Seeland in Julie op omstrede wyse geklop om die Wêreldbeker-toernooi te wen. Quinton de Kock sal die Proteas voortaan in ODI’s lei. Daar is ook ’n paar nuwe gesigte wat nie by die WB-toernooi betrokke was nie. Dit was SA se laaste aksie in ODI’s. Ná die nagmerrie in die World Cup kon die voormalige afrigter Ottis Gibson toe nie Krieket Suid-Afrika (KSA) se valbyl vryspring nie. Reeza Hendricks is terug, met Hashim Amla wat intussen uitgetree het. Baie kenners meen steeds Hendricks, eerder as Amla, moes dalk in die WB-toernooi gespeel het. Temba Bavuma kry ook weer ’n kans. Hendricks, De Kock, Bavuma, Janneman Malan, Rassie van der Dussen, Jon-Jon Smuts en David Miller is die kolwers in die groep van 15. Vrae Miller het onlangs teruggekeer van die Big Bash League (BBL), waar hy ’n nagmerrie-reeks beleef het. Sy vermoëns as ’n finisher is welbekend, maar dít word deesdae selde gesien. Daarby is daar vrae oor Smuts se fiksheid. Hy, Tabraiz Shamsi, Lungi Ngidi en Sisanda Magala moet glo eers hulle fiksheid bewys voordat hulle oorweeg gaan word. Kyle Verreynne, die Cape Cobras se belowende paaltjiewagter, is by die groep ingesluit en sal dalk die handskoene dra. De Kock sal in dié geval as spesialis-kolwer speel. Met Kagiso Rabada wat ’n welverdiende ruskans gegun word, sal Ngidi, Beuran Hendricks, Magala, Lutho Sipamla en die veelsydige Andile Phe­hlukwayo die snelaanval lei. Bjorn Fortuin is die enigste draaier in die groep. Fortuin, Malan, Magala en Sipamla het nog nie in ODI’s gespeel nie. Die eerste wedstryd word Dinsdag op Nuweland beslis.