DIE SA o. 19-kaptein, Bryce Parsons, het goeiebystand van Luke­ Beau­fort gekry om die span na die Superliga-kwarteindronde van die Internasionale Krieketraad (IKR) se Wêreldbeker-toernooi te lei. Suid-Afrika het die Verenigde Arabiese Emirate (VAE) Saterdag in Bloemfontein volgens die Duckworth-Lewis-Stern (DLS)-metode met 23 lopies geklop. Dit volg nadat die stryd weens gure weer ná net 23.5 boulbeurte in die VAE se kolfbeurt gestop is. SA sal nou Donderdag op die JB Marks Oval in Potchefstroom teen Bangladesj te staan kom. Parsons en Beaufort het elk goeie vyftigtalle in hulle vennootskap van 152 lopies aangeteken om die SA o. 19’s na 299/8 te help. SA het toe drie paaltjies geneem voordat die VAE se beurt ná twee vertragings weens reën gestop is met die besoekers op 112/3. Parsons, wat ook vir sy 84 van 83 balle as die man of the match gekies is, voel nou baie goed oor hulle kanse in die kwarteindronde teen Bangladesj. “Ons het gesukkel teen Afganistan, maar in die laaste twee wedstryde het ons gewys ons het die gehalte en die vermoë om te speel,” het Parsons gesê. “Luke Beaufort en Jonathan Bird was baie goed vir ons. “So, die span vat die positiewe uit dié twee games en ons is opgewonde en gretig om Bangladesj te pak,” het hy bygevoeg.