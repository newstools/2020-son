MET 2019 op sy einde vat ons ’n terugblik op twee van die jaar se hoogtepunte: Die Springbokke se verowering van die Wêreldbeker (WB) en Tiger Woods se oorwinning in die Amerikaanse Meesters Gholftoernooi. Nie baie kenners het Siya Kolisi (kaptein) en Rassie Erasmus (afrigter) se Bokke enige kans gegee om die WB-skouspel te wen nie, veral nie nadat hulle teen die All Blacks in hulle eerste wedstryd vasgeval het nie. George Bridge en Scott Barrett se drieë binne ’n paar minute het die Bokke geknak en hulle het daai dag nie juis soos wêreldbrekers gelyk nie. Oorwinnings oor die liggewigte Namibië en Kanada het hulle toe van ’n plek in die kwarteindronde verseker. ’n Bra flou game plan, waarvan baie skopwerk deur Faf de Klerk die middelpunt was, het selfs getroue Springbok-ondersteuners warm onder die kraag gehad. In die kwarteindstryd teen Japan het Makazole Mapimpi vroeg ’n skitterende drie gaan druk. In die tweede helfte het ’n rolmaal-beweging oor 60 m Japan se aanslag vernietig. ’n Laat Mapimpi-drie was die cherry op die koek. In die halfeindstryd teen Wallis moes die Bokke sweet voordat ’n briljante individuele drie deur Damian de Allende en ’n laat Handré Pollard-strafskop die wa deur die drif gekry het. In die ander semi het Eddie Jones se Engelse die All Blacks totaal en al oorrompel, en hulle was die oorweldigende gunstelinge vir die eindstryd. Die Bokke was egter skitterend van begin tot einde. Hulle het die Engelse voos geskrum, teen die verwagting in minder geskop en soos besetenes ver­dedig om gemaklik met 32-12 te wen. Dit was Woods, wat gister 44 geword het, se vyfde Groen Baadjie. En wat dié een selfs spesialer maak, is dat dit 14 jaar ná sy laaste Masters was en 11 jaar sedert sy vorige Major. Dit was altesaam ook sy 15de Major, en hy is nou net drie agter die rekord van die legendariese Jack Nicklaus (18). Tiger se slim spel op die nagmerrie van ’n 12de putjie was uiteindelik die verskil tussen wen en verloor. Verskeie spelers het op dié syfer 3-putjie misluk. Woods het egter veilig gespeel en ’n syfer 3 behaal.