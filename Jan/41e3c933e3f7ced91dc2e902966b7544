SJYM, die royal rebelle word ook nie met rus gelaat nie. Prins Harry (35) en Meghan (38) het seker gehoop hulle lewe in Kanada gaan rustiger wees – en sonder die lastige flitsende kameras van die Britse paparazzi. Toe nie. Die paparazzi in Kanada het sommer bitter gou toegeslaan. Meghan is gekiek toe sy haar seuntjie, Archie, en honde, Guy en Oz, in die Horth Hill Regional Park naby hulle peperduur herehuis in Vancouver gaan stap het. Die voormalige aktrise was darem nie alleen nie. Reg agter haar was twee sekerheidswagte wat na haar en Archie se veiligheid omgesien het. Hoewel Meghan heel gelukkig lyk in die steelfoto’s, is sy en haar man moerig. So moerig, hulle dreig met regstappe teen paparazzi wat hulle in bosse sit en inwag. Die BBC berig Meghan het nie die papz toestemming gegee het om foto’s van haar in die park te neem nie. Die egpaar voer aan hulle privaatheid is geskend. Die steelfoto’s is geneem voordat Harry hom Maandagaand by sy gesin in Kanada aangesluit het.