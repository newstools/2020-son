DAAR is ’n tekort aan bobaas-baljagters in Suid-Afrika. Nama Xaba, een van die Stormers se talentvolle jong spelers, is wel ’n spesialis-baljagter. Die verwagting is dus dat hy vanjaar ’n groot rol in die Stormers se Superrugby-veldtog kan speel. Xaba is ten volle bewus daarvan dat hy en die Springbokkaptein dieselfde posisie in die lostrio speel. Hy het gister ná die Stormers se slypsessie in Stellenbosch gesê: “Ja, ek is uit en uit ’n fetcher. Ek hou daarvan om na die breakdowns te speel. “En ek weet daar is dalk ’n tekort daaraan in die provinsie sowel as in Suid-Afrikaanse rugby. Ek is waarskynlik nie een van die grootste nr. 6-flanke nie. Ek geniet dit om die game te speel. “In internasionale rugby is daar nou weer ’n klem op vinnige, ratse fetchers in die game. “So, ek kan dalk daardie soort rol vervul as dit nodig is.” Xaba is laas jaar met die Curriebeker-reeks ná ’n lang hersteltyd aan die diep kant ingegooi. Hy het hom egter goed van sy taak gekwyt. “Ek is gemaklik daarmee om oopkantflank te speel, maar ek het al voorheen 7 en 8 gespeel. “Vir my is dit net belangrik om ’n lid van die span te wees.” Dis vir hom ’n groot voorreg om as ’n youngster in dieselfde span te wees as die kaptein van die span wat die World Cup laas jaar gewen het. “Hulle (Siya Kolisi en Pieter-Steph du Toit) is wêreldklasspelers en dit is iets wat ek kan nastreef. Aangryp “Ja, daar is baie kompetisie in die span. “Dit motiveer my baie om saam met spelers van hulle kaliber te speel. “Wanneer die geleentheid kom, gaan ek dit met albei hande aangryp. “Ek is uiteraard baie opgewonde daaroor om ’n lid van die span te wees wat op Floridapark gaan speel. Ek het in 2017 my eerste Varsity Cup game daar vir Ikeys gespeel. Dit sal nice wees om terug te gaan soontoe.”