TOE die klok middernag slaan, het die babatjie sy eerste skree gegee. Vir beter timing kon geen mammie gevra het toe haar bybietjie klokslag met die aanbreek van die nuwe jaar sy eerste skree in die Mowbray Kraam­hospitaal gegee het nie. Terwyl ander mense met musiek en bottels bubbly die nuwe jaar in gepaartie het, het Zahraah Abrahams (21) se babaseun haar só in 2020 famous gemaak. Dié mammie wat in die Mowbray Kraamhospitaal aan haar seuntjie die lewe geskenk het, sê als was die moeite werd – al was haar kraamproses maar moeilik. Haar kleinding was die eerste van 149 Wes-Kaapse Nuwejaarsbabas. Dit was omtrent 13 minute later toe die volgende baba – ook ’n seuntjie – in die Paarl gebore is. Volgens Abrahams, wat drie dae in labour was, het alles later vinnig gegaan en sy is net baie bly sy en haar seuntjie is gesond. Baba Abrahams moes eintlik al Krismis gekom het, maar hy’t seker gemaak hy hou uit totdat die klok vir 2020 middernag slat. Mamma Abrahams sê sy het nie eens daaroor gedink nie. “Wanneer die pyn kom, is dít die laaste ding waaroor jy dink. “Ek het nie eens geweet dat dit so ’n groot ding is nie, maar hy was die pyn werd.” Die Mowbray Kraamhospitaal was ook die besigste op Nuwejaarsoggend. Altesaam 24 babas is op Nuwejaarsdag daar gevang. Tweede is die Tygerberg Hospitaal, waar 21 Nuwejaarsbabas hulle verskyning gemaak het. Natalie Watlington, die woordvoerder van die Wes-Kaap gesondheidsdepartement, het bevestig van die 149 babas is 67 seuns en 82 meisies. Die Wes-Kaapse minister van gesondheid, dr. Nomafrench Mbo­mbo, moedig die ouers aan om altyd ’n veilige omgewing vir die kleingoed te skep. “Die eerste 1 000 dae van die baba se lewe is die heel belangrikste. “Die Wes-Kaapse regering wil die ouers ook graag gelukwens en die werkers bedank vir hulle toewyding op dié spesiale dag.” Klein Hlaluminathi is ook aan die wêreld voorgestel nadat sy ma, Amahle Bless, in die Dora Nginza Hospitaal aan hom die lewe geskenk het.