DIE Bafana Bafana-breier, Molefi Ntseki, sê om te kwalifiseer vir die Qatar 2022 Fifa World Cup is uiters belangrik en dit maak nie saak wie in hulle pad staan nie. Bafana het ’n paar moeilike wedstryde wat voorlê in hulle veldtog vir kwalifisering. Hulle kom in groep G teen Ghana, Zimbabwe en Ethiopië te staan vir ’n plek in 2022 se skouspel. Met Bafana wat laas deelgeneem het aan die 2010-toernooi in Suid-Afrika, is daar ’n gretigheid van Ntseki om die nasionale span terug te kry onder die room van wêreldsokker. Ntseki sê: “Ons speel om die land te verteenwoordig in die World Cup. So, dit maak nie saak teen wie ons geloot is nie, ons doel is om te wen sodat ons na Katar kan gaan in 2022. “Almal speel om te kwalifiseer vir die Wêreldbeker. So, daar gaan nie maklike wedstryde wees nie. Die is die voorste 40 Afrika-lande en ons speel om in die top-20 en dan die top-10 te kom en dan deel te wees van die laaste vyf spanne wat Afrika gaan verteenwoordig in Katar.” Ntseki sê hulle is deeglik vertroud met die spanne waarteen hulle moet speel. Hy sê: “Ons sal al die spanne in ons groep respekteer. Ons weet watter kwaliteit Ghana het. “Ons gaan drie keer teen hom speel, want ons het nog een Afcon-kwalifiseringswedstryd teen hom voordat ons hom in die qualifiers vir die World Cup pak. So, ons is redelik bekend met sy spelers.” Volgens die Bafana Bafana-baas sal Ghana se spelers ekstra gemotiveerd wees om goed te doen, want hulle het ’n nuwe afrigter. Charles Kwabla Akonnor is laas week as die Black Stars se nuwe breier aangestel. Akonnor is ook ’n voormalige kaptein van dié span. Daaroor sê Ntseki: “Hoewel ons hulle span goed ken, sal al die spelers die nuwe breier wat onlangs aangestel is, nou wil beïndruk. Invloed “Dan is daar ook die kondisies en die travel, soos ons agtergekom het in ons vorige wedstryde. “Dit het gewoonlik ’n invloed op ons spel, maar ons dra nou beter kennis daarvan en hopelik weet ons hoe om dit beter te hanteer. “Daar is geen ruimte daarvoor om dinge ligtelik op te neem nie. Ons speel nou om te kwalifiseer vir die World Cup. Dis nie iets wat elke week gebeur nie. So, ons kan geen kanse vat nie. Ons sal moet voorberei.”