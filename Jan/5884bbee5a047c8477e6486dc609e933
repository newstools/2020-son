’N WANKELRIGE en onervare kolfspan, ’n kaptein onder druk, ’n boul-aanval sonder venyn en ’n bestuurspan wat onervare op internasionale vlak is. Dít, in ’n neutedop, is van die probleme waarmee die beleërde Proteas tans worstel. Dié span, onder die leiding van Faf du Plessis (kaptein) en Mark Boucher (afrigter) het so pas ’n liederlike reeksnederlaag van 1-3 teen Engeland gely. Verlam Benewens Krieket Suid-Afrika se probleme in die raadsaal het die nuwe afrigterskorps van Boucher, Charl Langeveldt, Jacques­ Kallis en Paul Harris nie in die reeks teen Engeland noemenswaardige impak gemaak nie. Suid- Afrika het wel die eerste toets van die reeks op Centurion gewen, maar ’n mens moet wel in gedagte hou dat die Engelse verlam is deur ’n maagvirus en feitlik die hele span en bestuurspan daardeur geraak is. Geeneen van Suid-Afrika se kolwers in die reeks het konstant soos toetskolwers gelyk nie. Quinton de Kock het ’n paar goeie vyftigtalle aangeteken, maar die manier waarop hy telkens sy paaltjie weggee, wek kommer. Du Plessis, Dean Elgar, Pieter Malan, Zubayr Hamza, Rassie van der Dussen en Temba Bavuma het elkeen in ten minste een beurt belofte getoon. Nie een van hulle kan hulself egter tans ’n toetsspeler van formaat noem nie. Die keurders het ook gefaal om die belowende Keegan Petersen speelkans te gee in een van die toetse. Hy is immers die enigste een wat dié somer ’n meerdaagse honderdtal teen die Engelse aanval aanteteken het. Kagiso Rabada is oorboul en sy skorsing was dalk ’n bedekte seën. Vernon Philander se bestendigheid gaan gewis gemis word, terwyl daar voortdurend vrae oor Lungi Ngidi se fiksheid is. Anrich Nortjé is ’n vonds en sal goed bestuur moet word terwyl Keshav Maharaj ook nie meer so bestendig soos ’n jaar of twee terug is nie. Dwaine Pretorius en Andile Phehlukwayo is as veelsydige spelers bestendig, maar nie juis brekers op toetsvlak nie, terwyl Chris Morris X-faktor het, maar dit gans te min ten toon stel. Du Plessis is ook onder druk in sy laaste seisoen van internasionale krieket en sy toekoms lyk onseker. Daar lê beslis harde werk vir Boucher en kie voor. ’n ODI-reeks teen die einste Engelse is volgende op die agenda. Die eerste wedstryd in die reeks van drie is eerskomende Dinsdag op Nuweland.