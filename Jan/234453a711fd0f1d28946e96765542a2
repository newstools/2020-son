DIE kondisionering van die terugkerende World Cup-Bokke is nog nie waar dit moet wees nie. Volgens John Dobson, die afrigter van die Stormers, is dit een van die aspekte van hulle spel wat die span die volgende twee weke moet uitstryk. Die Kapenaars skop hulle Superrugby-veldtog op 1 Februarie op Nuweland teen die Hurricanes af. Probleem Die Stormers het nie heeltemal oortuig met hulle nael­skraapse Superhero Sunday-sege van 21-19 oor die Sharks nie. Dobson het ná die wedstryd gesê: “Ek dink daar is nog ’n probleem wat die kondisionering betref.” Die coach meen van die World Cup-sterre wat later as die ander lede van die groep by die Kapenaars se voorseisoense voorbereiding aangesluit het, moet nog gewoond raak aan sy nuwe planne. “Ja, ek dink ons verdediging in die vaste fasette was swak. Ons het ’n stelsel in plek. Nadat die Sharks byna ná een van hulle rolmaal­bewegings gaan score het, het ek gevra dat hulle die plan toepas. “Siya (Kolisi, die Bokkaptein) het toe gevra wat dit is. So, hy het nie eens daarvan geweet nie.” Die Sharks het die Storm­ers in die eerste helfte laat les opsê in die skrums. Die Durbaniete se nuwe aanwins, Ox Nché, het sy eweknie by die Stormers, Neethling Fouché, laat klippe kou. Steven Kitshoff, die World Cup-loskoptut van die Bokke, het ook met sy fiksheidsvlakke gesukkel. Nadat Wilco Louw en Kwenzo Blose Fouché en Kitshoff in die tweede helfte in die voorry vervang het, het die Stormers baie beter in die skrums gevaar. Frans Malherbe en Bongi Mbonambi was nie in Soweto teen die Sharks in aksie nie. Hulle het Vrydagaand in die skoknederlaag van 3-13 teen die Kings op Loeriepark in Knysna gespeel. Die enige twee spelers van die Bokke se World Cup-veldtog wat Sondag beïndruk het, was die skakelpaar Herschel Jantjies en Da­mian Willemse. Jantjies het weereens sy uitstekende aanvoeling vir die spel gewys toe hy twee opportunistiese drieë vir die Kapenaars gaan score het. Dobson het gesê: “Ek het voor die wedstryd vir Herschel van tweedejaarsindroom vertel. “Hy is besig om ’n staatmaker in die span te word. “Ons verantwoordelikheid is om seker te maak dat hy en Damian mekaar goed verstaan. “Ek dink hulle is die toekoms wat die Stormers se skakelpaar betref.”