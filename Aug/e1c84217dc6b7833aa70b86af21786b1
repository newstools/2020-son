SUID-AFRIKANERS sal nog 'n dag van beurtkrag moet trotseer. Eskom het laat Woensdagmiddag gesê dat fase-2 beurtkrag weens die erge beperking van sy opwekstelsel Donderdag vanaf 09:00 tot 22:00 sal voortduur. Eskom sê in 'n verklaring hoewel drie opwekeenhede terug in diens is, het hulle nog drie verloor. Hulle het ook weer dieselfde deuntjie gesing deur te sê: "Omdat die verouderde opwek-infrastruktuur onbetroubaar en onstabiel is, word daar verwag dat die beperkte kragstelsel vir die res van die week sal aanhou." Die publiek is weer gevra om kragverbruik te verminder.