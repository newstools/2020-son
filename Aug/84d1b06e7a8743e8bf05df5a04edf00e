BREDASDORP. – “Hy het ’n stuk van my lewe en my hart weggeruk.” Só sê Dawid Jagers van die sendingdorpie Elim oor die monster wat sy dogter Delvina Europa verkrag en vermoor het. “Daai vark moet gehang word,” sê die gebroke pa. Jagers praat oor Reagan Zietsman, wat Dinsdag in die Bredasdorp-landdroshof skuldig gepleit het op laas jaar se verkragting van en moord op die sesjarige. Bosse Zietsman is gearresteer kort nadat Delvina se lykie gevind is. Dit was nadat ’n gemeenskapslid aan ’n lid van die search party gesê het sy het Delvina laas saam met Zietsman gesien. Zietsman het Delvina op 24 Maart laas jaar saam met hom die bosse ingeneem. Inwoners van Elim en buurdorpies het van daardie Sondag af saam met die polisie na haar gesoek. Zietsman het in sy pleit gesê hy het Delvina doelbewus vermoor deur haar te versmoor en haar lykie in water gesit om enige DNS-getuienis te vernietig. Zietsman het ook in sy pleitverduideliking gesê hy het geweet toe hy sy hand oor Delvina se mond en neus gehou het dat sy sou sukkel om asem te haal en dat hy haar dood kon veroorsaak deur haar lugtoevoer af te sny en haar te versmoor. Gister het die hof gehoor oor die klein meisietjie se verskriklike beserings wat sy opgedoen het tydens die verkragting en moord. Versmoring Klein Delvina moes gewel­dige pyn ervaar het gedurende haar verkragting en moord. Só het die staatspatoloog Louise Kruger gister getuig. Kruger het bevestig dat die oorsaak van die kleintjie se dood versmoring was. “Die beserings aan haar mond hou verband met hoe sy moes baklei het teen die drukking op haar mond en neus en dit is hoe die beserings aan haar mond veroorsaak is,” getuig Kruger. Kruger sê wat met Delvina gebeur het, sou erg pynlik wees en dit was grusaam. “Ek kan nie presies sê hoe lank dit gevat het voor sy gesterf het nie. Dit kan drie tot vyf minute vat vir ’n persoon om breinskade op te doen en in ’n koma te verval,” het sy verduidelik. Sy het ook getuig oor beserings aan die meisie se mond, bloeding in haar oë, beserings aan haar rug en skrape aan haar liggaam. Die beserings aan Delvina se privaat dele is beskryf as ’n gat waar haar privaat dele moes wees. Jagers het gesê hy koester wraak teen Zietsman. “Hy moet vrek!” sê Jagers. Ek wil hom persoonlik vrek maak. Ek’s stukkend. Hy het my kind se lewe, se toekoms vernietig.” Die kleintjie se pleegma, Carol October, sê sy is baie hartseer. “Ná wat ek vandag gehoor het, glo ek sy is beter daaraan toe. As sy moes oorleef, watter soort lewe sou sy moes lei?” wou October weet. Zietsman se regsverteenwoordiger, adv. Andre Botman het ná sy kliënt se skulderkenning gevra dat die hof in ag moet neem dat sy kliënt nie die hof se tyd gemors het nie. Die staatsaanklaer, adv. Maria Marshall het in haar argument oor die vonnis gesê Zietsman het geen berou getoon nie. “Hy het skuldig gepleit, maar dis nie ’n bewys dat hy berou het oor wat hy gedoen het nie,” het Marshall aangevoer. Sy het gevra dat die hof Zietsman vir lewenslank tronk toe stuur vir moord, lewenslank vir verkragting en 10 jaar tronkstraf moet oplê vir elk van die klagte van ontvoering en dwarsboming van die gereg. Zietsman sal môre sy lot hoor.