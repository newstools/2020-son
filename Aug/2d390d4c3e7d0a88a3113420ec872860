DIE voormalige All Black-kaptein Kieran Read sê om vir Counties Manukau uit te draf, is sy manier om terug te gee aan die spel en die omgewing waar hy grootgeword het. Die 34-jarige het hom beskikbaar gestel vir die komende Mitre 10-beker-kompetisie. Dit is terwyl hy wag om in Japan vir Toyota te speel. Dit was al ’n geruime tyd bekend dat Read graag vir Counties wil speel. Hy het Vrydag die kontrak onderteken om na sy wortels terug te keer. “Ek het nie gedink ek sal ooit die geleentheid kry nie,” het Read gesê. “My klub in Japan, Toyota, het besef dat ek nie regtig veel langer op die kantlyn hoef te wees nie. “Dit was ’n lang jaar. “Ek het net ’n paar games­ gespeel. “Hulle het my die geleentheid gegee om met Counties weer op die veld te kom. Hart “Ek is baie opgewonde daaroor, want dit gee my ’n kans om terug te gee. “Dit is ’n plek wat my na aan die hart lê. “Dis waar ek grootgeword het. “Ek sien uit daarna om soveel ek kan te probeer teruggee aan die streek,” het hy gesê. Read het in 2018 ’n voorseisoenwedstryd vir Counties teen Tasman gespeel. Hy het vanjaar vir ses maande nie ’n rugbywedstryd gespeel nie. Dít was nadat die corona-virus-pandemie die liga in Japan beëindig het.