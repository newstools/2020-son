HANSI Flick, Bayern Munich se manager, sê hy het geen deadline gestel vir sy kam­pioenspan om hul paartie en vreugdevure te stop nie. Flick se uitlating volg nadat die Bavarians hul sesde Champions League-titel gewen het. Bayern het Paris Saint-Germain (PSG) Sondag in Lissabon se Estádio da Luz met 1-0 getroef. Dit is ook Bayern se eerste treble sedert 2013. Flick het Kingsley Coman by sy beginspan ingesluit. Coman het sy man­ager beloon toe hy net voor die uurmerk die wendoel aanteken. Flick, wat die leisels in November by Niko Kovac oorgeneem het, het ook hierdie seisoen die Bundesliga-titel en die Duitse bekerreeks gewen. Bayern se oorwinning oor Thomas Tuchel (manager) se PSG is hul 21ste sege in ’n ry. Bayern is ook die eerste span wat elke stryd in ’n Champions League-veldtog kon wen. Volgens Flick sal Die Roten, soos Bayern ook bekend staan, lank en hard feesvier ná hul “uitsonderlike prestasies hierdie seisoen. “Ek het nog nie ’n deadline gestel vir wanneer die paartie moet stop nie,” het Flick gesê. “Dit is net reg om jou prestasies te vier, veral as dit só uitsonderlik is. “Jy moet paartie en ek het geen idee wanneer dit gaan end kry nie.” Flick is ook van mening dat sy span welverdiende wenners is ná Sondag se eindstryd teen PSG. Vasberade “Daar is só baie individue wat krediet moet kry vir ons sege,” het die bestuurder verder gesê. “Jy kon in ons winter-break sien hoe vasberade die span is. “Dit is al waarvoor ’n coach­ wens, jy weet,” het hy bygevoeg. Bayern se Robert Lewandowski het met die kompetisie se Golden Boot weggestap danksy sy 15 doele – net twee kort van Cristiano Ronaldo se rekord. – AFP