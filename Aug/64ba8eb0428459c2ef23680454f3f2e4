TERWYL die res van die land op soveel gebiede bloei weens korrupsie en wanadminis­trasie, is daar darem een organisasie wie se hande skoon is en voordurend bo die tafel gesien kan word. Krieket Boland is deurgaans die laaste paar jaar een van die voorste unies in Suid-Afrika as dit by administrasie en bestuur kom, al is hy ’n sogenaamde kleiner unie. Die unie, met sy hoofkwartier, Boland Park, in die Paarl, het hom weer vandeesweek onderskei as een van die beste unies in die land deur die tweede plek te behaal in Krieket Suid-Afrika (KSA) se toekennings. KSA se Incentive­ Scorecard-stelsel beloon sy lede wat die basiese lewerings- en voldoeningsvereistes van die KSA-bedryfs- en befondsingsdoelwitte oortref. Daar was min te kies tussen die topvier-provinsies, maar KwaZulu-Natal het bo geëindig. Die Boland is in die tweede plek, Noordelikes derde en die Suidwestelike Distrikte vierde. KZN behaal 83,49 op die telkaart, met die Boland net een punt agter op 82,49. Noordelikes behaal 81,88 en SWD 80,03. Geldkoffers KSA stel R5 miljoen beskikbaar vir die provinsies wat die beste presteer in drie kategorieë. Boland kan dus nou ’n stywe R800 000 in sy geldkoffers deponeer. James Fortuin, Krieket Boland se uitvoerende hoof, was in sy noppies toe Son gister met hom gesels. “Dis altyd lekker om erkenning vanaf jou portuurgroep te kry en ons waardeer dit opreg. “Ons gaan egter beslis nie nou op ons louere rus nie. Ons almal werk baie hard hier by Krieket Boland en hoewel ons net 14 personeellede is, is ons die laaste paar jaar gereeld onder die topvier wat bestuur en administrasie betref. “Ons ding mee met unies wat in metropole geleë is en vier keer meer mense as ons het, maar ek roem my daarop dat ons span se produktiwiteit en effektiwiteit van ’n hoe standaard is,” sê Fortuin. Hy het ook sy gelukwensing aan KZN oorgedra.