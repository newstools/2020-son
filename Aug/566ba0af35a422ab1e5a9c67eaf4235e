DIE boy van die Bo-Kaap maak gereed vir sy eerste solovertoning. Die musikant Mujahid George is vol opwinding oor sy vertoning, wat harte diep gaan roer. “Ek wil my fans op ’n reis neem van bekende musiek. “Julle gaan lekker kan saamsing en dans en net agteroorsit en die musiek geniet,” verduidelik hy. Mujahid, wat onlangs vertonings met bekende kunstenaars soos Loukmaan Adams en Alistair Izobell suksesvol aangebied het, sê hy het dit goedgedink om sy eerste solo-show te hou. Dié kunstenaar, wat aangewys is as ambassadeur van die Rooi Kruis-kinderhospitaal, gaan die opbrengste van die konsert aan die hospitaal skenk. “Ek was self as kind ’n pasiënt by die hospitaal en dis net vir my so ’n vreugde om terug te gee uit dankbaarheid dat ek nog diékant van die lewe is. “Ons as ’n nasie het die gees van deursettingsvermoë en ek glo sterk ons gaan deur hierdie pandemie kom.” Die konsert, “A Tour Through Music”, vind op 29 Augustus om 19:30 plaas. Jy kan dit vanaf Mujahid se Facebook live­stream. Hoewel die konsert gratis is, vra hy dat jy asseblief ’n donasie moet maak.