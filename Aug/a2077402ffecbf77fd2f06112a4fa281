DIE wêreldbekende Formule 1-span McLaren het besluit om ná minder as een jaar se deelname aan internasionale fietsry se wêreldtoer van wedrenne te onttrek. Dié sportmotorvervaardiger het sedert verlede jaar as die Bahrain McLaren-fietsryspan aan van die wêreld se bekendste fietstoere deelgeneem. Dié fietsryspan is in Desember gestig met die doelwit om die oorheersing van Team Ineos tot ’n einde te bring – veral in die bekende Tour de France, wat Saterdag begin. In ’n verklaring die afgelope week het McLaren egter laat blyk dat hy nou maar weer sy fokus na Formule 1-deelname sal verskuif. Saamgewerk “Bahrain World Tour Cycling en McLaren, die Britse superkar-vervaardiger en F1-span, het besluit dat ons vennootskap in Team Bahrain McLaren aan die einde van die 2020-seisoen tot ’n einde gaan kom,” lui die verklaring. “Team Bahrain McLaren het saamgewerk om die span op die hoogste vlak van professionele fietsry te hou. “Die span wil McLaren bedank vir sy bydrae en wens hom alle voorspoed toe met ’n terugkeer tot ’n volle fokus op vier wiele.” Die Bahrain McLaren-span het bekende fietsryers soos die Fransman Mikel Landa en die Brit Mark Cavendish ingesluit.