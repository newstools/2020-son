DIE Drakenstein-munisipaliteit sê hulle minag nie mense van kleur soos wat die oud-Springbok-afrigter, Peter de Villiers, beweer nie. De Villiers het die afgelope week in 'n Facebook-inskrywing uitgevaar teen die munisipaliteit oor planne om 'n stormwaterdrein op die sportveld van die Hoërskool Noorder-Paarl aan te bring. In sy inskrywing sê De Villiers die stormwaterdrein is om 'n nuwe woonbuurt en winkelsentrum te diens. "Noorder-Paarl Hoërskool is altyd in die firing line as dit by ontwikkelingsplanne vir die wit inwoners van die Paarl kom," het hy geskryf. "Daar is skole met sewe en agt sportvelde in die DA-beheerde dorp, maar die skool met een veld (wat as speelgrond vir sy leerders gebruik word) is die een wat moet ly. Net soos dit onder apartheid gely het." De Villiers sê ook Noorder-Paarl is twee jaar gelede deur die munisipaliteit verbied om die Boy Louw-sportgronde in die area te gebruik. "Kinders uit relatief arm huishoudings is effektief gesê om in die straat te gaan speel, terwyl geld gevind is om La Rochelle se binnenshuise sportkompleks vir die rykes te bou. "Ons het meer as genoeg van dié rassistiese houdings gehad. Black Lives Matter - in die Paarl ook." Conrad Poole, burgemeester van Drakanestein-munisipaliteit, sê hy het met groot teleurstelling verneem "van die ongeregverdige aanval op die munisipaliteit". "Sy (De Villiers se) bewering op Facebook, dat die DA-beheerde munisipaliteit 'n rasse-agenda en langdurige veldtog teen een van sy oudste skole dryf, is belaglik en beledigend" Poole sê De Villiers se bewering oor die stormwaterdrein is 'feitlik verkeerd". Hy sê die skool kan die voorstel vir die stormwaterdrein verwerp waarna die ontwikkelaar alternatiewe reëlings sal moet tref. "Daar moet in ag geneem word dat die sportveld breër as 70 m is, wat beteken dit is onwaarskynlik dat die drein 'n invloed op die veld sal hê anders as om dreinering daarvoor te verskaf, wat dit meer bruikbaar sal maak." Poole ontken ook die bewering dat Noorder-Paarl se leerders verbied is om die Boy Louw-sportgronde te gebruik. "Daar is absoluut geen waarheid daarin nie. La Rochelle se binnenshuise sportkompleks is deur die skool gebou en nie die munisipaliteit nie. Alle skole maak gebruik van munisipale fasiliteite en is voortdurend beskikbaar, veral vir voorheen benadeelde skole." Poole stel voor dat De Villiers "'n bietjie meer fact checking doen voor hy ongegronde stellings op openbare platforms maak".