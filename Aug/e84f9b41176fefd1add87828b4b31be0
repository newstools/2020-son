DIE Chilli Boys is ’n tree nader aan veiligheid in die Premiersokkerliga (PSL). Die Port Elizabethse span het sy eerste oorwinning behaal sedert plaaslike sokker hervat is. Augustine Kwem was Saterdag in die Wits-stadion Chippa se doelheld in die sege van 1-0 oor Baroka FC. Die oorwinning doen nie veel vir Chippa se 12de plek op die puntelys nie, maar dit plaas hom darem ses punte weg van die relegasiesone. Chippa het goed gespeel op die aanval en verdediging. Die doelwagter en kaptein, Veli Mothwa, het sy negende clean sheet vir die seisoen behaal en is as speler van die wedstryd aangewys. Die Chippa-breier, Lehlohonolo Seema, is baie tevrede met die uitslag. Seema sê: “Die uitslag is natuurlik goed en verbeter ons kanse op oorlewing en dis presies wat ons wou hê. “Die taak is nou om die klub se status te verseker sodat ons volgende seisoen goed kan begin.” Gister se wendoel was ook Chippa se eerste sedert die Baaienaars weer begin speel het. Seema praat eerder oor sy span se goeie verdediging. Hy sê: “Ons sal daarop moet staatmaak in die ander wedstryd. “As jy ’n doel aanteken en hard werk om dit te verdedig, maak dit dinge soveel moeiliker vir die ander span.” Chippa het drie oorblywende wedstryde, die een so moeilik soos die ander. Dis teen Stellenbosch FC, Kaizer Chiefs en Arrows.