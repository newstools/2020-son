MANCHESTER United se wisselvallige Spaanse doelwagter, David de Gea, het rede om bekommerd te raak oor sy status as die klub van Old Trafford se eerste keuse voor die doelhok. Dit volg nadat Ole Gunnar Solskjær (manager) besluit het om nie weer die leenspeler Dean Henderson aan Sheffield United beskikbaar te stel nie. Henderson het dié week ’n splinternuwe, hoogs winsgewende kontrak vir vyf jaar met United onderteken. Hy is boonop vir Uefa se Nasiesbeker-wedstryde by die Engeland-span teen Oostenryk en Denemarke ingesluit. Spog Die 23-jarige goalie is vir twee seisoene aan Sheffield United uitgeleen. In die 2018-’19-seisoen het hy die Blades gehelp om promosie na die Engelse Premierliga te verseker. In die 2019-’20-seisoen het hy Sheffield United gehelp om die Engelse Premierliga-seisoen in die negende plek af te sluit deur in 36 wedstryde net 33 doele af te staan. Hy spog ook met 13 clean sheets (geen doele in ’n wedstryd afgestaan nie) – dieselfde as De Gea, wat twee wedstryde meer (38) gespeel het. De Gea het 36 doele vir die seisoen afgestaan, met 3 van die doele foute wat hy op die verdediging begaan het. Aantree Manchester Evening News berig Henderson het gesê: “Die pad wat ek in my ontwikkeling moes volg, was fantasties, met my leenperiode aan Sheffield United deel daarvan. “Die doelwagter-afdeling by United is uitstekend – daar is drie doelwagters van topgehalte wat al baie bereik het in die sport. Ek sien daarna uit om met dié groep te werk.” Henderson het ook gesê hy sien uit na sy tyd saam met die Engeland-span voordat hy weer by Old Trafford aantree om vir die Engelse Premierliga voor te berei.