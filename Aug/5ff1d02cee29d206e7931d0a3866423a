PIERRE Cloete se nuutste album, – Volume 2, ruk! Dié mega-producer en beatmaker is een van Afrikaanse kletsrym se mees produktiewe en gerespekteerde hip-hop-musikante, met ’n massiewe katalogus wat skrik vir niks. Boentoe Produksies, ’n produksiemaatskappy met Ronie Rex en Pierre Cloete aan die stuur, bring in vennootskap indrukwekkende werk na die bedryf. “P3” verwys na ’n vers in ’n song waarin Cloete homself Pierre Pablo Picasso noem. Die album is ’n samesmelting van ál Cloete se vaardighede in veral die klassieke boom bap-styl van hip-hop. Cloete het selfs vir Chris Basson, ’n Nama-spreker, gesample en rondgespeel met ghoema-klanke! Versinnebeeld Vanaf track 1 tot track 21 word jy weggevoer deur Cloete se musikale genialiteit. Hy het seker gemaak hy ondersoek elke aspek van die boom bap-klank deeglik. Die 21 tracks versinnebeeld ook die drie P’s, wat in 7 tracks elk opgedeel is. Die drie P’s beeld elke komplekse persoonlikheid van die P3-karakter uit. Die eerste sewe tracks en die eerste P (Pierre) fokus op die kletsrym-liefhebber en hardekwas stemme. Die volgende sewe tracks is baie aggressief en dui op die passievolle P (Pablo). In die derde collection van sewe tracks – die derde P, Picasso – word daar gefokus op consciousness. DJ Gakkie, HemelBesem, Clair Note, BreiMasjien, Frazer Barry, Isaac Mutant, Melky021, Stahlbaard, Capital L, Benjamin Voete, Ystertong, Eljay Venom, Hotnot Ghot, Meogin, JCB Sparta, Ronie Rex, Gabriel die Rapper, Chella021, Kirky G, Likwit, J-Bux, Kay Kinetic, Ginesse, Bobo en Sparky G is al die musikante wat saam met Cloete hul tonge soos wafferse verfkwaste op die klank-skilderdoek van P3 Volume 2  gooi. Maak seker jy ondersteun die saak. Koop jou kopie teen R100 elk. Gaan na Boentoe Produksies se Facebook-blad vir meer inligting.