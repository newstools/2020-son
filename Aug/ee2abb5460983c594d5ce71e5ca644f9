LABEEB Levy is tans die besigste van Stormers se afrigtingspan. Met kontaksessies wat weens die Covd-19-pandemie nog nie moontlik is nie, kan die skills coach van die Kaapse franchise aan die hele groep se vaardigheidsvlakke slyp omdat hulle nie kontak hoef te maak nie. Levy het Donderdag in ’n aanlyn onderhoud gesê: “Ja, ek is uiteraard baie besig. Ek doen tans agt sessies per dag. Ons het twee squads – ’n rooi en ’n blou een. Die is spelers ingedeel in groepe van vyf. “Ek doen soortgelyke sessies driemaal per week in groepe van vyf. Vandeesweek het ek begin met die voorspelers teen die agterspelers waar hul vaardighede teen mekaar opgeweeg word." Levy sê hulle skenk veral baie aandag aan die basiese aspekte van die spel. "Die voorspelers doen goed soos om van die skrumskakel af te hardloop. Daar is ’n paar nuwe goed wat ons met die agterspelers probeer met die klem op die basics. Dit plaas alles in perspektief.” Coach Beeba, soos die spelers hom noem, sê die spelers se vlakke van energie het aansienlik verhoog sedert hulle tot die oefenveld teruggekeer het. “Iets waarvoor hulle baie lief is, was weggevat van hulle. Hulle kry nou weer die geleentheid om saam met hul spanmaats te oefen. Dit is ’n groot hupstoot vir hulle. Omdat hulle groepe van vyf is, kan ek met hulle op heeltemal ’n ander vlak connect in plaas van groepe van 15 of 20 omdat ek hulle almal meer aandag as individue kan gee. “Dit gee my ’n gulde geleentheid om die basiese aspekte van die spel reg te stel in terme van met wat ons graag as ’n span wil bereik. “In elke sessie probeer ek om ’n vorm van hand en oog koördinasie in te bring. Ons gebruik balle van verskillende grootte soos tennisballe, rugbyballe sokkerballe ensovoorts. Ons het ook ’n paar kompetisies onder die spelers gehou waar hul aangee vaardighede op die proef gestel word. “Omdat hulle in groepe oefen sien hulle nie altyd almal mekaar nie. Hul toetse word opgeneem. Hulle hou baie van die uitdagings want hulle is baie kompeterend. Somtyds is hulle dalk te kompeterend. Hulle wil altyd weet wie die beste gevaar het. Dit help baie dat hulle gretig is om met hul spanmaats te kompeteer. Levy het ’n groot verbetering in die spelers se vaardigheidsvlakke opgemerk. “Ja, ek kan ’n verbetering sien. Hulle laat val nie so baie balle soos hulle aanvanklik gedoen het nie. “Ons probeer om dinge so eenvoudig as moontlik te maak. Hopelik kan ons die vrugte daarvan pluk wanneer ons weer begin speel,” het hy bygevoeg.