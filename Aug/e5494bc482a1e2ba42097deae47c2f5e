DIE Engelse sokkerseisoen het minder as ’n maand gelede sy laaste wedstryd, die FA Cup-eindstryd, gehad – en vandag skop die nuwe seisoen al weer af. Arsenal en Liverpool gaan in die Wembley-stadion bots in die Community Shield-wedstryd. Die nuwe veldtog behoort baie interessant te wees, veral ná die verkorte rusperiode. Liverpool verskyn vir die tweede agtereenvolgende jaar in die Community Shield-stryd. Hy het verlede jaar as Champions League-wenner teen City gespeel. Dié jaar betree die Reds dié wedstryd as Engelse Premierliga-wenner. Jürgen Klopp (manager) se span het vir die seisoen opgewarm met ’n oefenkamp in Oostenryk. Die Liverpool-manager het nogal geskrik toe sy staatmaker-verdediger Virgil van Dijk ’n stamp teen die bors kry in Dinsdag se gelykop stryd met 2-2 teen Salzburg. “Virgil lyk asof hy ’n klein besering op sy bors het. “Daar is ’n pleister op en dit behoort nie ’n probleem te wees vir hom om te speel nie,” het Klopp gesê. Die Liverpool-kaptein, Jordan Henderson, sê hulle praat ook amper nie meer oor hul Premierliga-titel nie. “Om die waarheid te sê, ons noem dit nie so baie nie. Die gesprekke handel meer oor die nuwe seisoen en wat ons doelwitte is,” het hy gesê. Soos Liverpool, het Arsenal ook al 15 keer die Community Shield gewen en gaan vir die 24ste keer in die Wembley-skouspel verskyn. Held Die Gunners se manager, Mikel Arteta, en sy span het ’n wisselvallige 2019-’20 goed afgesluit deur die FA Cup te wen – die klub se 14de sukses. Die Arsenal-kaptein, Pierre-Emerick Aubameyang, was met twee doele die held in die eindstryd. Die Gunners het vir môre se game opgewarm met ’n 4-1 oorwinning oor die League­ One-span MK Dons.