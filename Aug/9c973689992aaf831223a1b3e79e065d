DIE hoop dat hul swaarkry in Vrouemaand raakgesien sal word, het saam met die ou kliniek waarin hulle gewoon het, in as vergaan. Só sê ’n paar gesinne wat nou woon in matjoks om die murasie van die kliniek in Bergsig, Calitzdorp. Dit lyk asof hier ’n maatskaplike tragedie besig is om hier ontwikkel. Suzette Claassen sê sy is al moedeloos. “Laas jaar toe die kliniek afgebrand het, het die dorpsleiers ons die wêreld belowe – nuwe plate en planke om vir ons hokkies op te sit,” vertel Claassen. “Hier bly ons nou nog (in matjoks) in hierdie tyd van Covid. “Ons sou nogal na die begraafplaas verskuif word.” Jaina Schoeman voel weggegooi. Schoeman sê: “Ons kry gaar kossies van ’n organisasie, maar wat van die aand? “Wat van werk vir die mansmense? Ons en ons kinders ly honger. Ons is moeg – moeg gewag op leë beloftes. “Selfs die maatskaplike dienste ry net hier verby.” Maria Anta sê: “Hulle sê ons kan aansoek doen vir R350 se Covid-geld. “Waarmee? Ons het nie selfone nie; ons het nie data nie. Ons hoor ons moet Oudtshoorn toe gaan vir die aansoek. Watter taxi gaan jou verniet aanry?” Son het navraag gedoen by Esther Lewis van die Wes-Kaapse departement van maatskaplike ontwikkeling oor die lot van dié gesinne. Lewis het gesê: “Die plaaslike maatskaplike kantoor sal die gesinne bystaan om hulle die beste hulp te bied.”