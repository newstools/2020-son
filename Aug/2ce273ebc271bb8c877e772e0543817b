DIE beseerde Springbokslot RG Snyman sal nou as mentor by sy nuwe Ierse rugbyklub ingespan word. Snyman het verlede naweek sy debuut vir Munster in die Pro14 teen Leinster gemaak. Dit was ’n debuut wat nie lank gehou het nie, met die voormalige Bulls-speler wat ná ’n lynstaan op die gras bly sit het. Taak Sy Munster- en Pro14-debuut het sewe minute geduur voor dat hy knieligamente geskeur het. Snyman sal nou vir die volgende ses maande aan sy herstel werk vir ’n terugkeer tot die spel. Maar daar is volgens die Munster-haker Niall Scannell ’n belangrike taak wat dié Springbok kan verrig. Scannell het oor Snyman gesê: “RG lyk soos ’n ongelooflike positiewe ou en hy wil net ’n bydrae maak. “Dis een van daai dinge waar hy persoonlik van ’n groot teleurstelling wil vergeet. Ek is seker sodra hy die operasie ondergaan het, sal hy weer betrokke wil begin raak. “Hy gaan nou baie meer wys raak oor hoe ons dinge hier doen, want hy het tot dusver net opvangwerk gedoen in terme van ons lynstane. Hy sal daar by die oefenveld wees en kyk hoe ons dinge doen. Ek weet dit is in sy natuur om jonges uit te help. “Ek verwag dat ons baie van RG gaan sien in die toekoms. Hy lyk soos iemand met ’n goeie houding.”