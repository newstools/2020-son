DRIE Suid-Afrikaners is betrokke in wêreldtitel­gevegte van die Interna­sionale Boksorganisasie (IBO). Die tussengewigkampioen Kevin Lerena pak die onoorwonne Kai Robin Havnaa in Noorweë, terwyl Nkosinathi Joyi en Ayanda Ndulani, albei van Oos-Londen, mekaar om die minimumgewigtitel pak. Wenkant Lerena het in 26 gevegte nog net ’n enkele keer verloor. Johnny Muller kan tereg daarop aanspraak maak dat hy die enigste bokser is wat tot nog toe met Lerena kon afreken. Sedertdien was Lerena in 14 gevegte aan die wenkant. Havnaa gaan voor sy tuisskare ’n groot toets vir Lerena wees, maar die manier waarop die Suid-Afrikaner in Februarie met Firat Arslan in Duitsland afgereken het, het gewys hy kan ook weg van die huis wen. Van die agt gevegte wat bekend gemaak is, het die IBO nog net een se venue aangekondig. Dís vir wanneer Erislandy Lara en Greg Vendetti mekaar op 29 Augustus in Los Angeles om die superweltergewigtitel die stryd aansê. Die kans is goed dat Golden Gloves Joyi en Ndulani se geveg by Emperors Palace sal aanbied. Joyi het 29 van sy 35 gevegte gewen. Hy het vyf keer verloor en een keer gelykop geboks. Ndulani het 10 van sy 13 gevegte gewen wat 2 nederlae en ’n gelykop uitslag insluit. Joyi het dus heelwat ervaring aan sy kant en dit kan deurslaggewend wees. In die ander titelgevegte pak Anthony Joshua en Kubrat Pulev mekaar om die swaargewigtitel en Dominic Boesel (Duitsland) en Zac Dunn (Australië) sê mekaar die stryd aan om die ligswaargewigtitel, terwyl Evgeny Shvedenko van Rusland om die supermiddelgewigtitel sal boks. Sy teenstander moet nog bekend gemaak word. Vir Gennady Golovkin van Kazakstan en Kamil Szeremeta van Pole is die middelgewigtitel op die spel. Die vlieggewigtitel gaan tussen Maximino Flores van Mexiko en Tommy Frank van die Verenigde Koninkryk beslis word.