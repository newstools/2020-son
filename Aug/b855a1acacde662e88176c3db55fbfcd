DIT lyk asof Norma dié keer klaar is met Malusi Gigaba, haar “joller-man”. Die sakevrou het hierdie week ’n foto van haarself in die sosiale media gelaai waarmee sy bekendmaak sy gebruik weer haar nooiensvan. Ons moet haar dus van nou af Norma Mngoma noem. Opgewonde By die mooi foto van haar skryf sy: “Laat ek die mooi dame op wie ek vandag crush (#WCW) weer aan julle voorstel. Haar naam is Norma Mngoma. “Ek is so opgewonde om weer my nooiensvan te gebruik­. Dit is wie ek is en waar ek hoort. #NewBeginnings.” ’n Mens kan seker aanneem dat sy nie dié keer haar politikus-man se jol-dinge vergeef het nie. Norma was onlangs in die nuus nadat sy glo ’n peperduur G-Wagon moer toe gekrap het. Daar was stories dat Norma die kar geskraap het nadat sy uitgevind het haar man het glo ’n ander vrou swanger gemaak. Die Valke het Norma toe gearresteer nadat Malusi gesê het sy wou hom laat doodmaak. Ja-nee, dit lyk asof hierdie huwelik oor en uit is.