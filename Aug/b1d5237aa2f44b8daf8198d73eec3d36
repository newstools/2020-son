MANCHESTER City se direkteur van sokker, Txiki Begiristain, wil hê onderhandelinge oor spelers moet gou afhandel word weens die “eienaardige” situasie in sokker weens die corona-virus-pandemie. Dis waarom City die dienste van Valencia se winger Ferran Torres vir €23 miljoen (sowat R455 miljoen) wil opraap. Die 20-jarige Spanjaard sal Pep Guardiola (manager van City) se eerste aanwins wees vir die somer. Die verwagting is dat Torres die rol van Leroy Sané sal vul. Sané het na Bayern Munich in Duitsland geskuif. Torres, Spanje se o. 21- internasionale speler, sê hy wil graag sy loopbaan in die Engelse Premierliga (EPL) by die Etihad voortsit. Begiristain verwag om Torres se deal so gou moontlik te beklink. Dis ook geen geheim nie dat Begiristain en sy City-span beoog om Liverpool volgende seisoen as die EPL-kampioen te onttroon. Wedloop City is ook nog in die wedloop om sukses in die Champions League te behaal. Hy het ’n voorsprong van 2-1 oor Real Madrid ná die eerste been van die uitspeelfase van die laaste 16 spanne. Die tweede been word volgende Vrydag in die Etihad beslis. Begiristain sê: “Ons móét gereed wees. Ons het nou minder tyd as ooit en mense sal vinnig wil skuif. “Dis ’n baie eienaardige periode in sokker, daarom sal ons ons litte moet roer, want ons is nog in die Champions League.” – AFP