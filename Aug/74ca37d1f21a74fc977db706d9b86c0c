’N RAAISEL hang oor die ontdekking van ’n erg ontbinde lyk wat tussen bosse in Strandfontein gevind is. Die berugte bosse tussen Buchanan- en Pavillionstraat is al jare as die “lyk dumping”-bosse bekend. Maandag is daar nog ’n lyk gevind wat so erg ontbind was dat beamptes nie eens kon uitmaak of dit ’n man of vrou was nie. Volgens Sandy Schuter, die voorsitter van die Strandfontein-gemeenskapspolisiëringsforum, is hulle van die lyk ingelig nadat ’n hawelose man deur die bosse geloop het. Die man het Maandagaand omstreeks 18:00 op die lyk afgekom. Schuter verduidelik: “Die bosse daar het ’n reputasie. “Daar is al soveel sake van lyke wat daar gevind was dat ek nie eens kan reg dink nie. “Die ontdekking los ons nou met meer vrae as enige iets anders.” Schuter sê toe hulle op die toneel kom, het beamptes agtergekom dat die kop ’n paar meter weg van die lyf gelê het. “Dit het gelyk asof die lyk baie lank daar gelê het en hoewel ons nie die geslag kon uitmaak nie, weet ons dat dit die lyk van ’n ouer persoon is.” Volgens Schuter is hulle ook bewus van ’n vrou van die gemeenskap wat vermis geraak het, maar hulle kan nie die twee koppel nie. “Daar is geen ander manier om te weet nie. Al wat ons nou kan doen, is om te wag op die uitslag van die nadoodse ondersoek. Ontstel “As dit so is dat die persoon vermoor is, sal dit hartseer wees om te dink dat daar steeds mense is wat sulke wrede misdade pleeg. “Of miskien is dit iets anders wat tot die persoon se dood gelei het. Ons almal wag nou.” Schuter sê wat haar baie ontstel het, is dat polisiebeamptes die hele nag moes guard staan by die lyk omdat hulle vir die morgue se vên gewag het. “Dit was nie reg nie. Dis steeds iemand se pa, ma, suster, broer. Hoekom moes daai persoon so lê? “Dis ook onregverdig teenoor die gemeenskap, want wat as daar iets gevaarliks in die area moes gebeur het, wat moet die cops sê, hulle pas ’n lyk op? Net omdat die mortuary-mense nie so laat kon uitkom nie?” Onbekend Kapt. FC van Wyk, polisiewoordvoerder, bevestig die ontdekking en sê ’n geregtelike doodsondersoek word gedoen om die oorsaak van dood en identiteit te bepaal. “ ’n Geregtelike doodsondersoek is geregistreer vir ondersoek. Dit is onbekend hoe lank die lyk so gelê het. “Dit sal bepaal word met die nadoodse ondersoek.”