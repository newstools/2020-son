AS DAAR nou een ou is vir wie Kaapstad lief is, dan is dit eerw. Morné Meyer. Hy woon al drie jaar nie meer in Suid-Afrika nie, maar het die Kaap steeds aan sy voete. Daar is bykans 15 000 mense op sy Facebook-blad en verskeie A-lys-sangers soos Robin Pieters kies hóm deesdae – selfs bo ander plaaslike bekendes – as seremoniemeester vir hul aanlyn konserte. Regstreeks “Dit het alles verlede jaar begin toe ek en Robin saam in New York was,” sê Meyer, wat sy meestersgraad in teologie aan ’n Amerikaanse universiteit verwerf het. Meyer was gedurende die lockdown al MC vir verskeie konserte wat deur duisende op YouTube en Facebook gekyk is. Hy tree regstreeks vanuit Amerika op. Die konserte sluit in Lockdown Live met Pieters en Salome en dié van Pieters en Craig Lucas, wat reeks 2 van The Voice SA gewen het. Die konserte is baie suksesvol. “Daar is ’n tydverskil van ses uur tussen Wilberforce, Ohio, en die Kaap, maar ons laat dit werk,”sê Meyer. “Ek voel al so sleg, want arme Robin kan nie eens ’n ander MC oorweeg nie, dan raak die Kaap mal.” Meyer is nou so gewild dat ’n TV-kanaal voelers uitgesteek het vir ’n program. Hy sê: “Ek glo my gift is eerder om mense nader aan mekaar te bring. My hart gaan uit na elkeen van die honderde vreemdelinge wat my inbox om te vra dat ek vir hulle moet bid.” Min mense weet dit, maar Meyer het al ’n groot rol gespeel in bekendes se lewens en loopbane, soos Ivor Price (TV-aanbieder), met wie hy van kinderdae bevriend is, en Karin Kortjé en Sasha-Lee Davids (albei voormalige Idols-wenners). Leraar Meyer is oorspronklik van Bellville-Suid en voordat hy Amerika toe is, was hy bemarkingsbaas van West Coast College in Malmesbury en vroeër ook Boland Kollege in Worces­ter. Hy is al 13 jaar ’n gekwalifiseerde predikant en was die leraar van onder meer die Emmanuel AME-kerk in Atlantis.