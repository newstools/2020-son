CERES. – Fabriekswerkers by die verpakking-en-stoor­fasiliteit Ceres Fruit Growers sê hulle staak oor hulle nog nie hul Covid-19-geld ontvang het nie. Die meer as 100 werkers beweer die maatskappy het dié geld van die departement van arbeid ontvang, maar nooit in hul bankrekeninge inbetaal nie. Die werkers, wat appels en pere vir die uitvoermark verpak, het laas Maandag geweier om te werk, alvorens hulle hul Covid-19-geld kry. Hierdie fabriek maak ook die bekende Ceres-vrugtesappe. Volgens een van die werkers was hulle tot by die departement van arbeid en hulle is ingelig die geld is reeds aan die maatskappy uitbetaal. Kwarantyn Die omgekrapte werker sê: “Baie van ons is vir langer as ’n week huis toe gestuur, want tydens die lockdown kon nie almal van ons op een slag werk nie. “Sommige van ons was twee weke in kwarantyn, maar het nie ’n sent gesien nie. “Ons gaan nie werk totdat ons geld betaal is of ons antwoorde gekry het nie.” Volgens die werkers het net een groep ’n eenmalige bedrag van R600 ontvang, maar hulle is nie ingelig waarvoor dit was nie. Beamptes van die departement van arbeid het die fabriek ook Dinsdag besoek nadat talle werkers hulle gebel het oor die ongerymdhede met hul Covid-19-fondse wat hulle nie gekry het nie. Luzanne Dippenaar, hoof van menslike hulpbronne by die fabriek, wou nie kommentaar lewer oor die werkers se bewerings nie.