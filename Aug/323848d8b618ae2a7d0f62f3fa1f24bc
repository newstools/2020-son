DIT is straks ’n uitgemaakte saak dat Lionel Messi sy klubsokker-loopbaan in Engeland gaan voortsit. Luidens Suid-Amerikaanse koerante gaan Messi sy geliefde Barcelona ná twee dekades los om vir Manchester City te speel. Barça het Dinsdag bevestig die Argentyn spreek in ’n dokument sy begeerte uit om ’n vrystellingsklousule in sy kontrak te aktiveer, die kontrak te beëindig en sonder ’n transfer fee te vertrek. Messi se advokate het die dokument aan Barcelona gefaks. Die klub moet nog amptelik daarop rea­geer. Voorlopig meen Barça se bestuur die klousule het verval omdat Messi al in Junie moes laat weet het hy wil loop. Messi se regsverteenwoordigers voer aan die klousule is in die gees van die ooreenkoms en ter goeder trou steeds geldig ná die vertraging in die seisoen weens Covid-19. Die Argentyn het dus tot 23 Augustus, die dag van die Champions League-eindstryd, die geleentheid gehad om die klousule te benut. Messi en Pep Guar­diola, Manchester City se manager, het ’n hegte verhouding ná hul suksesvolle tyd in Barcelona. En luidens berigte word die 33-jarige Argentyn ook gelok deur die vooruitsig om met sy voormalige manager saam te werk. City moet nou met Barcelona onderhandel oor Messi, wie se kontrak in die volgende Europese somer verstryk.