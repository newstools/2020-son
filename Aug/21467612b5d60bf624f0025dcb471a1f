DIT is goed en wel dat Superrugby se suksesvolste afrigter van die laaste vier jaar ’n hulpafrigter van die Britse en Ierse Leeus wil word, maar waar gaan Scott “Razor” Robertson inpas? Volgens Paul Treu, nuwe hoofafrigter van die Universiteit van Wes-Kaapland se rugbyspan en oud-Blitsbokafrigter, is die Leeus- breier, Warren Gatland, reeds spoiled for choice as dit kom by die samestelling van ’n afrigtingspan. Met die Leeus-toer volgende jaar in Suid-Afrika gaan hulle poog om die Bokke vir die eerste keer sedert 1997 te klop. Die Bokke het in 2009 gewen. Robertson het dié naweek die wenkbroue laat lig toe hy in die Nieu-Seelandse media onthul het hy het met Gatland gesels oor ’n pos in sy Leeus-bestuurspan. Razor sien dit as ’n gulde geleentheid om ervaring op internasionale vlak op te doen, veral nadat hy misgekyk is as hoofafrigter van Nieu-Seeland. Ian Foster is in beheer van die All Blacks. Robertson spog nogtans met ’n CV wat menige afrigter groen van jaloesie sal maak. Dit sluit in drie Superrugbytitels saam met die Cru­saders in dié kompetisie se tradisionele formaat sedert sy aanstelling in 2017. In 2015 het hy die Nieu-Seelandse o. 20-rugbyspan tot Wêreldrugby se o. 20- Wêreldtoernooi-titel afgerig en ook Canterbury tot Mitre 10 Cup-sukses gebrei. Treu meen egter dit gaan baie moeilik wees vir Gatland om vir Robertson ’n posisie te skep. “Daarom weet ek nie so mooi waar hy gaan inpas nie, het Treu aan Son gesê. “Daar is baie goeie coaches in die UK soos Stuart Lancaster, Steve Borthwick en John Mitchell om van te kies. “Ek dink ook dit sal baie lonend wees as Warren na iemand soos Matt Proudfoot kyk as skrumafrigter, want hy bring saam met sy skrumkennis ook unieke insae in die Suid-Afrikaanse voorspelers. “Sou Scott vir ’n rol oorweeg word, dink ek sy kennis as breier van die Cru­saders en die uitdagings om in Suid-Afrika te kom speel, sal basies die enigste sterk punt wees. “Onthou ook dat hy praat van ervaring op internasionale vlak opbou. Maar ek dink nie in ’n reeks waar baie op die spel is, kan daar plek gemaak word vir iemand om nog te leer nie,” meen Treu.