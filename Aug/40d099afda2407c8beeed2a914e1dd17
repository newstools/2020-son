MORE word die top-10-finaliste in 2020 se Mej. Suid-Afrika-kompetisie aangewys. Die pragtige top-15 is reeds in Junie aangekondig en ons moes vir ons gunsteling-skoonheid stem om dit tot in die top-10 te maak. Daai stemme is nou getel en die uitslae word more om 11:00 aanlyn bekendgemaak. Weens die corona-virus-pandemie en sy gepaardgaande beperkings moes die Mej. Suid-Afrika-organisasie die kompetisie na die digitale platform neem. Dit het die voordeel gehad dat die publiek baie meer betrokke was by al die verskillende fases van die kompetisie. Voorheen is die finaliste net aan ’n beperkte getal gaste onthul, maar nou vir die eerste keer gaan die hele land die kans hê om die top-10 te aanskou. Die event gaan 11:00 regstreeks op die amptelike Mej. Suid-Afrika-webwerf uitgesaai word. Jy sal net eers moet registreer voordat jy die live uitsending gratis kan geniet. Voorheen het die Mej. Suid-Afrika-organisasie net verteenwoordigers na die Mej. Heelal- en Mej. Wêreld-kompetisie gestuur, maar nou gaan hulle ook ’n verteenwoordiger na die Mej. Supranasionaal stuur. Die 10 finaliste sal in Oktober in die eindronde, om die gesogte Mej. Suid-Afrika-kroon meeding. 