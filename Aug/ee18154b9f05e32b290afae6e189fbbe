DIE Chilli Boys het hul eerste punt gekry ná hul terugkeer tot die Premierliga (PSL) toe hulle gister in die Orlando-stadion 0-0 met Highlands Park gelykop gespeel het. Chippa se nuutste breier, Lehlohonolo Seema, het ’n hele­ paar veranderings gemaak ná sy span se eerste wedstryd verlede Vrydag waarin hulle met 0-1 teen Cape Town City vasgeval het. Chippa is versterk deur die terugkeer van sy doelwagter en kaptein, Veli Mothwa, Frédéric Nsabiyumva, Lehlogonolo Masalesa, Ruzaigh Gamildien, Xolani Mahola en Chidi Kwem. Highlands Park se Ryan Rae en Marks Munyai het plekke geruil met die ervare Reneilwe Letsholonyane en Mokete Mogaila. Die Chilli Boys het die gevaar geloop om in die relegasiesone ingesleep te word, maar hulle is nou vier punte weg van die moeras af. Dié punt beteken op sy beurt dat Highlands Park verseker is van ’n plek in volgende seisoen se Top-8. Gesukkel Hoewel daar tog baie op die spel was vir Chippa, wat nou net vier wedstryde oor het, kon hulle nie Highlands Park se verdediging breek nie. Park het self ook gesukkel om verby die Chippa-kaptein te kom vir ’n doel. Mothwa het sy goeie vertoning voortgesit wat hy voor lockdown gewys het. Seema het Kurt Lentjies ingespan wat lank terug vir die Chilli Boys gespeel het. Ten spyte van Lentjies se energie was dit egter nie genoeg nie. Chippa is Saterdag in die Wits-stadion weer in aksie wanneer hy Baroka aanvat wat net onder hom in die 13de plek op die puntelys is.