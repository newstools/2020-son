DIE Waratahs het hul goeie peil voortgesit toe hulle Vrydag met die Force met 28-8 in ’n Superrugby AU-kragmeting op die Gold Coast in Perth afgereken het. Die Force is nog steeds wenloos in die kompetisie. Die Waratahs-losskakel, Will Harrison, het in die agtste minuut ’n strafdoel deur die pale gejaag om sy span ’n vroeë voorsprong te gee. Die eerste drie was deur Brynard Stander, die agsteman van die Force in die 15de minuut gedruk. Die 30-jarige boorling van Durban het voorheen Curriebeker-rugby vir die Sharks gespeel voordat hy in 2014 besluit het om na die Force in Perth te skuif. Dit was ’n uitstekende poging van die Force. Richard Kahui het balbesit in die kwartgebied van die Tahs gekry. Die voormalige All Black-senter het ’n perfek geplaasde skoppie uitgevoer. Die bal is langs die kantlyn deur Stander puik opgeraap wat in die hoek oorgeseil het vir ’n vyfpunter. Twee verdere strafdoele van Harrison en een van die Force se kaptein, Ian Prior, het die besoekers van Sydney met 9-8 laat voorloop. Die Waratahs se eerste drie het in die 34ste minuut van die vleuel Alex Newsome gekom nadat hulle ’n fout van die Force se losskkakel, Jono Lance, op die middellyn uitgebuit het. Harrison was in die kol met die doelskop wat die rustydtelling 16-8 in die span van Rob Simmons (kaptein) se guns gemaak het. Lance wat ’n nagmerrie-game beleef het, het in die tweede helfte nog ’n groot flater began toe een van sy lang aangeë deur Jack Maddocks onderkep het. Die heelagter het die lengte van die veld genael vir sy span se tweede drie. Harrison het die ekstras bygevoeg om die voorsprong na 23-8 te rek. Die Force het deurgaans met ondernemende spel vorendag gekom, maar hulle kon telkemale nie belowende geleenthede in punte omskep nie. Daarteenoor het die Waratahs beïndruk in die manier hoe hulle die bal wyd gespeel het en hul geleenthede aangegryp het. ’n Drie in die doodsnikke deur die plaasvervanger-stut Harry Johnson-Holmes het die kersie op die koek vir Michael Hooper in sy 150ste game vir die manne in ligblou geplaas. Simmons sê dit was ’n great oorwinning vir sy span veral omdat dit Hooper se 150ste een was. Sy eweknie van die Force, Prior het erken dat hulle in die lynstane gesukkel het en met hul uitvoering gesukkel het. Puntemakers: FORCE – drie:  Brynard Stander; strafdoel: Ian Prior WARATAHS – drieë: Alex Newsome, Jack Maddocks, Harry Johnson-Holmes; doelskop: Will Harrison (2); strafdoele: Harrison (3)