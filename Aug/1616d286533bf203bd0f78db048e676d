ZODWA Wabantu het dit heeltemal verloor. Ek het julle mos gister vertel die plaaslike danseres en sosiale vlinder het haar eks Vusi Buthelezi van bedrog aangekla en dat sy hard op soek is na hom. Sy is selfs bereid om iemand te vergoed as hulle haar net kan sê waar die jong is. Die lat en sy suster het toe ’n video gemaak waarin hulle met Zodwa gekskeer. Uitskel In die video het Vusi se sussie vir Zodwa die geld gevra wat sy aangebied het – oor sy eindelik haar broer vir Zodwa opgespoor het. Nie lank daarna nie het Zodwa ’n video in die sosiale media gelaai waarin sy Vusi se suster voor hul huis in Empangeni corner en uitskel. Die meisie probeer dan oor die heining na haar huis ontsnap, maar word voorgekeer deur Zodwa, wat baie stewiger as die tenger sussie gebou is. As ek daai meisie was, sou ek ’n saak teen Zodwa gaan maak het, want dit lyk vir my baie na teistering ... As Zodwa ’n saak van bedrog oopgemaak het soos sy beweer, dan sal dit mos wys wees om die gereg sy beloop te laat neem pleks van jou naam met ’n plank slaan deur Vusi en sy suster op te soek.