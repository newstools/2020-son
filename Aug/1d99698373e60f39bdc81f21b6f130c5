WOLSELEY. – Die gemeenskap is in rep en roer oor ’n geval wat hulle herinner aan wat vroeër vanjaar met die Amerikaner George­ Floyd gebeur het. ’n Man is in ’n kritieke toestand in die Tygerberg-hospitaal nadat ’n lid van ’n buurtwag hom na bewering Saterdag omstreeks 23:30 in die Kluitjieskraal-pad aangerand het. Bradley de Bruin (27) het kopbeserings opgedoen. Son verneem die rook het begin draai toe lede van die buurtwag, na bewering almal wit, op soek was na ’n sonpaneel-dief. Bradley was na verneem word in sy rooi Toyota Tazz op die Kluitjieskraal-pad onderweg. ’n Ford-bakkie het glo sy roete versper. Volgens ooggetuies het Bradley uit sy kar geklim en gevra hoekom die buurtwag die pad blokkeer. Die moeder van alle onderonsies het toe ontstaan. In ’n selfoonvideo wat in die sosiale media die rondes doen, kan gesien word hoe Bradley op sy maag lê terwyl ’n buurtwaglid op sy rug sit. Die buurtwaglid probeer om Bradley se nek agteroor te buig. Omstanders probeer vergeefs om die buurtwaglid van Bradley af te trek. Bradley vloek die buurtwaglid, maar word dan in die gesig geklap, waarna Bradley gesig eerste in die gras neerplof. Bradley se ma, Johanna de Bruin, sê sy was geskok toe sy hoor hoe lelik haar seun aangerand is. Die hartseer ma sê: “Ek voel verbitter en seer om te sien my kind, wat glad nie by geweld, smokkelary of drugs betrokke is nie, kan so wreed aangerand word. “My seun lê nou in die hospitaal. Toe ek die video sien, het ek besef my kind kon nou ’n lyk gewees het.” Bradley se broer, Carlo, se trane het geloop toe hy oor die voorval praat. “Daai man wat my broer so wreed aangerand het, sal sy dag kry. Ek wil vir die gemeenskap dankie sê vir hul support. Opgeruk “Dit is voorvalle soos hierdie wat mense haat­spraak laat uiter, maar my ma het ons grootgemaak om ander te respekteer en na aan God te leef,” sê ’n bewoë Carlo. Die gemeenskap was so ontsteld oor die voorval, hulle het Maandag na die Wolseley-polisiestasie opgeruk en optrede geëis. ’n Inwoner, Aletta Kamfer, sê hulle eis dat die polisie moet optree. “Die persoon moet gearresteer word. Hy moet boet vir sy dade. As die oortreder swart of bruin was, dan was hy onmiddellik toegesluit.” Nog ’n inwoner, Elizna Pietersen, deel Kamfer se sentiment. “Hierdie voorval het al Saterdagaand plaasgevind, maar die stasiebevelvoerder kan nou nog nie antwoorde gee nie. Al wat ons die stasiebevelvoerder gesê het, is dat hy uit Worcester opdrag gekry het om die Tulbagh-polisie die saak te laat ondersoek.” Son verneem dis ter wille van deursigtigheid dat besluit is dat die Tulbagh-cops die ondersoek moet doen. Pogings om die betrokke buurtwaglid op te spoor, was vrugteloos. Die plaaslike gemeenskapspolisiëringsforum wou hom nie oor die voorval uitlaat nie. Elanza Basson is die voorsitter van die Wolseley-buurtwag. Basson sê hulle veroordeel die voorval ten sterkste en voeg by buurtwaglede het die lid, wat so sterk soos ’n os is, tevergeefs van Bradley probeer afkry. “Ek het die video gesien en as ek daardie man (Bradley) se ma was, sou ek nie kon slaap nie. “Die betrokke lid is onmiddellik geskors en sal nooit weer lid van die buurtwag wees nie,” bevestig Basson. Die woordvoerder van die Wolseley-polisiestasie, sers. Meryll Africa, sê toe polisie by die toneel opdaag, het ’n bruin man langs die pad gelê. Sy kop was vol bloed. Gesteek Africa sê beamptes het op die toneel ook ’n 29-jarige wit man opgemerk wie se klere bebloed was. Dié man voer aan Bradley het hom met ’n mes gesteek en hy het later vir privaat mediese hulp gegaan, sê Africa. Volgens haar ondersoek die polisie ’n klag van aanranding met die doel om ernstig te beseer.   