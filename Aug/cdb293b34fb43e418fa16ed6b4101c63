“HOEKOM is die polisie hier? Kom hulle ons haal?” Só het Sandiswa Sigonya (31) se vierjarige dogter gevra toe die polisie en private sekuriteitsbeamptes hulle uit hul huis verwyder het. Sigonya is verlede naweek met haar kinders en al verwyder uit ’n woonstel in Drommedaris Flats in Rugby, Milnerton. Hulle het sowat drie weke daar gewoon. “Dit was vir ons so traumaties. Dit was baie om te ervaar en het gebeur kort nadat ek my man verloor het. “Ek het vroeër, in Julie, my man begrawe.” Sy verduidelik dat sy op die perseel, wat aan Communicare behoort, by haar suster in ’n flat gewoon het. Sy is na bewering deur Communicare ingelig sodra ’n familie expand, sal voorsiening gemaak word vir hulle om in hul eie flat te kom as een beskikbaar is. “Ek het gesien daar is ’n flat beskikbaar en het toe kontak gemaak met Communicare om hulle daaroor te vra, maar daar was geen terugvoering nie. “Ek het toe besluit om by die flat in te trek en het op 21 Julie 2020 so gemaak. “Niemand het my gevra daaroor nie, so ek het aangebly. “Dit is eers op Saterdag 8 Augustus dat die sekuriteit op die perseel en die polisie navraag kom doen het. Ek het vir hulle gesê Communicare is bewus daarvan dat ek hier woon. “Hulle het later teruggekeer en dit is toe ek aangerand is en my goed uit die flat geneem is,” sê sy. Sy sê daar was geen formele evic­tion notice of prior kommunikasie nie. Sigonya sê sy en ’n paar ander inwoners is gearresteer en aangekla van betreding en huisbraak. ’n Gemeenskapsaktivis, Ntombozuko Kraai, is kwaad. Sy sê: “As vroue moet ons altyd baklei vir wat ons benodig. Om te dink, dis 2020 en vroue word steeds nie raakgesien nie. “Ons is hulpeloos. Ons kan nie Vrouemaand só vier nie.” Marcellino Martin, woordvoerder vir Tertius Simmers, die Wes-Kaapse minister van menslike nedersettings, sê hulle is deur die maatskap­like behuisingsinstituut (MBI) in kennis gestel dat die polisie ingeroep is om die onwettige besetting van die eenhede te voorkom. “Ons is daarvan bewus dat Communicare aanklagte van huisbraak en betreding teen verskillende persone gemaak het, maar kan nie bevestig wie die persone is nie. “Ons is meegedeel dit was ’n onwettige besetting. Verskeie arrestasies is gemaak vir betreding en huisbraak. “Diegene wat gearresteer is, het Maandagoggend in die hof verskyn,” sê Martin. Hy kon nie bevestig of private sekuriteit gebruik is nie aangesien eiendomsbestuursfunksies by die MBI ingevolge die Wet op Maatskaplike Behuising uitgevoer word. Martin voeg by dat by die Regulatoriese Owerheid vir Maatskaplike Behuising oor instellings vir maatskaplike behuising oorsig het. Die wet laat ook nie regeringsfere toe om aan die eiendomsbestuur van projekte deel te neem nie. 