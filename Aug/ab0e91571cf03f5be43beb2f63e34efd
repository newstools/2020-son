'N KAAPSE metro cop moes Saterdag in die hospitaal behandel word vir beserings wat hy in 'n petrolbom-aanval in Kraaifontein opgedoen het. JP Smith, mayco-lid oor veiligheid en sekuriteit, sê die metro cop het beserings aan sy gesig en arms opgedoen. Smith sê die Stad Kaapstad se wetstoepassingsdienste is die afgelope week in Kraaifontein besig te midde voortslepende geweld in die area wat met grondbesettings verband hou. "Om 14:00 het 'n groep van ongeveer 600 mense die personeellede in Bloekombos gekronfonteer. 'n Petrolbom is na 'n voertuig geslinger, waarna die metropolisiebeampte beserings aan sy gesig en arms opgedoen het. "Hy kon die vlamme blus en so voorkom dat sy kollegas verdere beserings opdoen," sê Smith. Die Stad bied 'n beloning aan vir inligting wat tot die suksesvolle arrestasie en vervolging lei van die mense wat verantwoordelik is. Smith sê: "Die aanval is die jongste gevoellose daad wat die afgelope weke op ons personeel gemik is. "Sedert verlede naweek is byna 40 personeellede van die veiligheid- en sekuriteitdirektoraat beseer in gewelddadige protesoptogte wat met grondbesettings verband hou. 