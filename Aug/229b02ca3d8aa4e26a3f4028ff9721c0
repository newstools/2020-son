WOLSELEY. – Aanranding met die doel om ernstig te beseer. Dít is die klag waarop Morne Nel (29) vandag in die plaaslike landdroshof verskyn. Nel is in warm water nadat hy ’n motoris, Bradley de Bruin (27), Saterdagaand na bewering vir katswink geslaan en byna sy nek morsaf gebuig het. Vir menige inwoner van Wolseley het die voorval hulle darem te veel aan die Amerikaner George Floyd se geval herinner. Die voorval is op ’n selfoonvideo vasgelê. In die video kan ’n mens sien hoe Nel op De Bruin se rug sit, “jou p**s, jou p**s” gil en dan probeer om die bewustelose De Bruin se nek agteroor te buig. Daar kan op die video gesien word hoe De Bruin ook teen die kant van sy gesig geslaan word voordat hy op die gras neerplof. Die voorval het plaasgevind nadat De Bruin omstreeks 23:30 gestop het by ’n bakkie wat die Kluitjieskraal-pad geblokkeer het. Nel was na wat verneem word lid van ’n groep van die plaaslike buurtwag wat op soek was na sonpaneel-diewe. De Bruin het na bewering gevra dat die voertuig geskuif moet word sodat hy kan deurry, waarna hy toe die moeder van alle pakke slae gekry het. De Bruin is met ernstige kopbeserings gehospitaliseer. Hy is intussen oorgeplaas na die Ceres-hospitaal en sy toestand is stabiel. Die gemeenskap was so woedend oor die gebeure dat hulle Maandag na hul cop shop opgeruk het om ’n verduideliking te eis oor hoekom Nel nog nie gearresteer is nie. Vrylating Nel het homself gister aan die polisie gaan oorgee. Hy sal nou agter tralies moet bly tot sy verskyning in die hof nadat sy lawyer nie sy vrylating kon beding nie. Verskeie gemeenskapsleiers het gister gewapen met Son se berig oor die voorval en ’n petisielys na die cop shop opgeruk. In die petisie word daar aangevoer dat die aanval op Bradley die hele gemeenskap geskok het. Hulle beskryf Nel ook as ’n vlugrisiko omdat Nel en sy prokureur volgens hierdie leiers eers dae met die polisie onderhandel het voordat hy na die polisiestasie gekom het. Verder sê die leiers hulle vrees dat die plaaslike gemeenskap in opstand sal kom indien Nel borgtog sou kry. Bradley se ma, Johanna de Bruin, het voor die polisiestasie gevra die inwoners moet kalm bly. “Dinge sal op ’n regte manier gedoen moet word. Net die Here sal die saak verder kan vat. “In die hof gaan dit die Here wees wat langs die magistraat gaan sit,” het sy gesê. ’n Voormalige kollega van Nel sê die voorval het hom geskok. “Ek ken hom (Nel) nie so nie. Hy is ’n stil en behulpsame ou. Hy is glad nie gewelddadig nie en iemand by wie ek baie geleer het,” het die oudkollega die beskuldigde beskryf. Geskors Elanza Basson, voorsitter van die Wolseley-buurtwag, het vroeër die voorval ten sterkste veroordeel. Volgens haar is Nel uit die buurtwag geskors en hy sal nooit weer lid daarvan uitmaak nie.