DIE beplande Noord-Suid-rugbykragmeting in Nieu-Seeland het nóg ’n terugslag beleef met die jongste Covid-19-beperkings wat in dié land van stapel gestuur is. Die Nieu-Seelandse regering het gister die lockdown in Auckland weens die corona-virus-pandemie tot Sondag verleng. Die hele land gaan boonop nog tot minstens 6 September beperkende sosiale distansiëring moet toepas. Dié reëls beteken dat rugbywedstryde steeds kan voortgaan, maar slegs 100 mense sal die games kan bywoon. ’n Woordvoerder van die Nieu-Seelandse Rugbyunie (NZR) het gesê hulle is besig om oor die regering se besluit te besin. Hulle sal vandag ’n aankondiging oor die game doen. Teruggestoot Die kragmeting tussen saamgestelde spanne wat die land se twee belangrikste eilande verteenwoordig, was oorspronklik vir 29 Augustus in Auckland se Eden Park geskeduleer. Dit is egter laas week deur die NZR uitgestel weens die inperking. Chris Lendrum, die NZR se hoof van beroepsrugby, sê dit is onwaarskynlik dat die game verder as 5 September teruggestoot sal kan word. Hy het bygevoeg dat dit die NZR meer as NZ$ 1 miljoen (net meer as R11 miljoen) gaan kos as die game nie voortgaan nie. Die Westpac-stadion in Wellington word as voorsorgmaat­reël as ’n moontlike opsie vir die game oorweeg. Die verslapping van Auckland se inperking vanaf Sondag beteken dat spelers toegelaat sal word om in en uit die stad te reis. As die wedstryd voortgaan sal spanne dus vir oefensessies kan bymekaarkom.