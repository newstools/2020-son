DIE ANC in die Wes-Kaapse wetgewer eis ’n ondersoek na ’n deal van R38 miljoen tussen die DA-beheerde regering en ’n konstruksiemaatskappy vir persoonlike beskermingstoerusting (PPE). Die ANC se provinsiale skaduminister van gesondheid, Rachel Windvogel, sê sy het die staande komitee oor openbare aangeleenthede (Scopa) aangesê om dit te ondersoek. Volgens haar het sy die departement van finansies gevra vir die lys van alle PPE tenders wat die regering sedert die begin van die lockdown betaal het. Sy voeg by: “Ons het Vrydag die verslag gekry en ek was verbaas om te sien dat soveel geld aan een maatskappy betaal is. “Die verduideliking wat die regering hieroor gegee het, maak nie sin nie. “In die verduideliking word aangevoer die rede hoekom soveel geld betaal is, is oor geen ander maatskappy, behalwe dié betrokke een, die groot getal maskers kon verskaf nie. “Ons voel die saak moet bekyk word. Dalk is daar êrens ’n connection tussen dié maatskappy en die regering.” Die Wes-Kaapse minister van finansies, David Maynier, het in sy verslag laas week bekend gemaak dat Tusk Construction Support Services (TCSS) R38,9 miljoen betaal is vir meer as 2,5 miljoen maskers. Jandré Bakker, woordvoerder van die departement van finansies, sê TCSS het al voor die lockdown aan die regering dienste verskaf. Hy sê: “Alle maatskappye op die nasionale tesourie se databasis is gekontak, maar hulle het aangedui hulle kan dit weens ’n tekort aan stock nie verskaf nie.”