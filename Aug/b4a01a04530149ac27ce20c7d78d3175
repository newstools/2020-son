EENDEWEER het Donderdag die grootse sê gehad op die eerste dag van die tweede toets tussen Engeland en Pakistan op die Rose Bowl in Southampton. Slegs 45.4 boulbeurte is geboul met reën wat die spelers ‘n paar keer van die veld af gedwing het voor spel finaal gestaak moes word weens swak lig. Pakistan se kaptein Azhar Ali het die loot gewen en besluit om eerste te kolf. Shan Masood, wie ‘n honderdtal in die eerste toets aangeteken het, is in die derde beurt been-voor-paaltjie deur die veteraan-naatbouler Jimmy Anderson betrap vir net een lopie. Ali (20) en Abid Ali (60) het daarna 77 om die tweede paaltjie aangeteken voor die Pakistan-kaptein  deur Rory Burns op tweede glip van Anderson se boulwerk uitgevang is. Asad Shafiq (5) en Fawad Alam (0) is albei voor die einde uitgehaal met die besoekers wat gesteier het op 120/5. Die stylvolle Barbar Azam (25*) en Mohammad Rizwan (4*) is voor die penne wanneer die tweede dag se spel Vrydag - hopelik sonder verdere reënbuie - hervat word. Anderson (2/35) was Engeland se beste bouler. 