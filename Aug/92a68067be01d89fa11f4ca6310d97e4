KERMIT
Erasmus het weereens bewys hoe waardevol hy vir Cape Town City is. Die
30-jarige boorling van Gelvandale in Port Elizabeth was die verskil in City se sege van 1-0
oor Chippa United Vrydag in die Premierliga (PSL) se Bio-bubble hervatting van die
seisoen. Erasmus het
die wendoel reeds vroeg in die eerste helfte aangeteken met ‘n fantastiese
kopskoot en sodoende City se kanse om die seisoen onder voorste agt spanne af te sluit lewendig gehou. Albei
spanne was maar redelik stadig uit die wegspringblokke – dis verstaanbaar ná
byna vyf maande sonder mededingende sokker weens die korona-virus-onderbreking. Spanne is ook nie toegelaat om in opwarmingswedstryde te speel nie. Fagrie
Lakay het ná die kwartuur-merk die eerste kans van die wedstryd gehad, maar sy
skoot van die buite die doelgebied het verby die reggoppaal geseil. Minute
later was Lakay weer betrokke. Hierdie keer het sy akkurate dwarsaangee die kop
van die ervare Erasmus gevind wat die nette laat raas het met ‘n kliniese
kopskoot van binne die doelgebied. Ruzaigh
Gamildien het probeer die vonk te verskaf vir die Chilli Boyz, maar sy skoot was
egter geen bedreiging vir City se goalie, Peter Leeuwenburgh, nie. Tashreeq
Morris, wat Erasmus in die tweede helfte vervang het, het op sy beurt ook ‘n
gulde kans gehad om City se voorsprong te verdubbel. Maar Chippa
se goalie, Mlungisi Mazibuko, het hom gestuit toe hy uitstekend gekeer om
Morris uit te hou in ‘n one-on-one situasie. Augustine
Kwem het ook ‘n kans verbrou om Chippa gelyk te laat trek toe
hy windskeef gekorrel het met Leeuwenburgh wat van sy doellyn was. Die
Citizens is oor die 90-minute welverdiende wenners. Die sege bevorder Jan Olde
Riekerink (coach) se span tot die negende posisie op die punteleer – een plek
weg van die laaste top-agt posisie wat deur Highlands Park beklee word. 