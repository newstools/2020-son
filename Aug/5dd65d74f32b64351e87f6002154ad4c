KRIEKET Suid-Afrika (KSA) se algemene jaarvergadering gaan straks nie volgende maand plaasvind nie. Dié vergadering, waarop ’n nuwe president verkies moet word, is geskeduleer vir Saterdag 5 September. Gemors ’n Groep vooraanstaande voormalige administrateurs het ’n brief aan die senior leierskap van KSA geskryf. In die brief versoek dié groep die aanstelling van ’n administrateur en ’n waarnemende uitvoerende hoof, tesame met ’n tussentydse direksie om die organisasie te bestuur en “krieket uit hierdie gemors te kry”. Van die ondertekenaars is die voormalige president van KSA Ray Mali, voormalige uitvoerende hoof van Gauteng Krieket Greg Fredericks en Fezile Sipamla, ’n lid van die Eminent Persons Group, wat jaarverslae oor die stand van Suid-Afrikaanse sport saamstel. Adv. Norman Arendse en dr. Ali Bacher, twee voormalige KSA-grootbase, het ook hul stem by die ontevredenes gevoeg. KSA is die afgelope 18 maande in omstredenheid gedompel met bittere gevegte, ’n volledige ineenstorting van leierskap en toenemende tekens dat die organisasie se leiers min weet van bestuur af. “Die persepsie van ons sport kan nie meer verdoemend wees nie en dit verg buitengewone maatreëls om die situasie reg te stel,” lui die groep se skrywe. Drie senior amptenare – die president, Chris Nenzani, waarnemende uitvoerende hoof, dr. Jacques Faul, en die onafhanklike direkteur, prof. Steve Cornelius, het binne ’n paar dae bedank. KSA versuim om die besonderhede van ’n forensiese verslag oor Thabang Moroe, geskorste uitvoerende hoof, bekend te maak. KSA is in ’n krisis gedompel nadat Moroe in Desember geskors is vir beweerde wangedrag en wanadministrasie.