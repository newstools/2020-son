SLIMKOPPE, Fundis is binnekort weer op die kassie – en dié keer gaan dit in Afrikaans wees! Die gewilde game show van SABC2 is 19:00 op 3 September terug vir reeks 2. In die nuwe reeks gaan die komediant Schalk Bezuidenhout en die supersnaakse Sorina Erasmus (7de Laan) die program op ’n energieke en humoristiese wyse in Afrikaans aanbied. In die 24-minuut lange vasvra-program word deelnemers se algemene en gespesialiseerde kennis oor spesifieke onderwerpe getoets. Afdelings Hulle wen of verloor geld in die proses. Die program bestaan uit drie afdelings. Die eerste is algemene kennis, waarin die deelnemers die tjieng vinnig kan laat inrol as hulle die vrae korrek beantwoord. In die tweede afdeling word die deelnemers oor spesifieke onderwerpe gevra. Hulle moet probeer om so min as moontlik van die tjieng te verloor wat hulle verdien het. Die laaste afdeling is die boerpot-ronde. Die wenner van die aand mag ’n onderwerp kies en moet dan vyf vrae binne 30 sek. korrek beantwoord vir die jackpot. Ons gaan elke week twee nuwe deelnemers ontmoet. Ná die sesde show kan ons ons gereed maak vir die kwarteindronde. Gunsteling In die 13de episode word die fundi van die reeks bekend gemaak. Ek weet sommer hierdie program gaan ’n groot gunsteling wees vir familielede wat erg competitive is.