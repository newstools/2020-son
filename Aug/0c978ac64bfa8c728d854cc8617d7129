DIE matrieks van 2020 sal onthou word as die klas wat die grootste uitdagings ooit moes trotseer om hul skoolloopbaan te kon voltooi. Dié uitdagings het ontaard in reuse-struikelblokke ... Talle voel boonop dat die departement van basiese onderwys hulle ook rondneuk. Vandag is die matrieks terug op die skoolbanke. Hulle moet nou opmaak vir verlore tyd in die klas­kamer voordat die eindeksamen begin. Dan worry hulle ook nog in die agterkop oor ’n dode­like virus. Sedert die pandemie in Suid-Afrika uitgebreek het, het die lewe soos almal dit ken, totaal verander. Son het gister met twee matriekleerders gaan gesels wat vandag moes terugkeer skool toe. Son wou hoor hoe hulle voel oor ’n hele skoolloopbaan se harde werk wat hier in die pylvak ontwrig is. En oor ’n stryd wat hulle daagliks met onsekerheid moet aanpak terwyl regulasies kort-kort verander. Opgewonde Davina Adonis (18), ’n matriekleerder van die Hoërskool Eben Dönges in Kraaifontein, is gefrustreerd. Adonis sê sy was slaggereed toe sy in Junie vir die eerste keer ná drie maande tuis terugkeer skool toe. Maar die onlangse week ­lange breek het haar plak heeltemal laat val. Sy vertel: “Ek was opgewonde en voorbereid en het uitgesien na die nuwe uit­daging. Toe ek hoor die skole sluit weer, het ek gevoel dis ’n mors van tyd.” Sy sê dit laat haar wonder wat sy nog by die skool maak en of sy nie maar die res van die jaar tuis moet bly nie. Adonis sê baie van haar medematrieks sien daarna uit om hul matriekjaar te voltooi oor dit die hoogtepunt van ’n mens se skoolloopbaan is. Sy sê: “In vandag se lewe het jy selfs ’n matriek nodig om sakkies te pak en skoonmaakwerk te doen oor jobs so skaars is. “Ek wil hoër mik. Ek wil ál my vakke met ’n bachelor’s (toelating) slaag. “Ek wil my doelwitte bereik.” Adonis sê asof die ontwrigte skooljaar nie genoeg is nie, is haar lewe­ daagliks in gevaar wanneer sy skool toe loop weens die misdaad in hul gemeenskap. “Nou nog die gevare van Covid-19 ook nog!” Volgens Harro­nese Finnis (20) van Northpine, ’n leerder van die Bernadino Heights Sekondêre Skool in Scottsdene, het die pandemie ’n groot invloed op haar as matrikulant. Sy sê: “Die werkloosheidsyfer in ons gemeenskap is reeds baie hoog. So, dis noodsaaklik vir ons om ons matriek te voltooi. “Al beteken dit dat jy eendag vloere moet mop, moet jy steeds ’n matrieksertifikaat hê. Dit is vir my egter baie hartseer om te sien hoe ons mense deur Covid-19 getref word.” Finnis sê wat haar dag meer uitdagend maak, is om deur bendegeteisterde gebiede te stap en te hoop ’n bullet tref haar nie. By die skool worry sy weer oor siek word. Hieroor sê sy: “Jy dodge bullets en weet nie wanneer dit jou kan tref nie. “By die skool dra jy ’n masker, maar tog weet jy nie of dit jou kan beskerm nie. Begeerte “Jy weet nie wie óm jou met die virus besmet is nie. “Sou ek besmet word, kan ek my ouers by die huis aansteek en hulle kan sterf.” Wat by dié twee matrieks duidelik is, is hul begeerte om hul skooljaar sonder nóg onderbrekings te voltooi. Hulle meen hulle is al oor soveel struikelblokke dat wat ook al ná skool wag, maar net nóg ’n uitdaging sal wees om aan te pak. 