'N PAARLSE wynmaker het Dinsdag na bewering eers sy vrou en toe homself geskiet. Die Paarl Post berig Hein Hesebeck en sy vrou Anneline se lyke is op hul plaas Bloemenprag in die Paardeberg-streek gevind. Die voorval het na bewering die aand voor Hein se 62ste verjaarsdag plaasgevind. Kapt. Louise du Plessis, polisiewoordvoerder, sê lede van die Agter-Paarl-plaasbeskermingsdienste het die polisie om 19:50 die dag van die voorval ontbied nadat familielede op hul lyke afgekom het. "Die vrou (57) is in die leefkamer gevind en die man in die slaapkamer," het Du Plessis aan Paarl Post gesê. Sers. Noloyiso Rwexana, provinsiale polisiewoordvoerder, sê die polisie ondersoek nog die omstandighede rondom die voorval. - News24