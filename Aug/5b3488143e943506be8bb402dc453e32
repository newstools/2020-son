THE Lord Charles-hotel in Somerset-Wes sluit ná 32 jaar. Die plek is een van die spog-hotelle in die Wes-Kaap en was baie gewild onder politici vir etes en konferensies. Die hotel is geleë langs die R44, nie ver van die Somerset Mall nie, en was vir baie mense ’n baken wanneer hulle Somerset-Wes binnegekom het. Bekendes Vrydag het die nuus dat die hotel gaan sluit, die werkers soos ’n bom getref toe afleggingsbriewe op hulle bedien is. Van die werkers werk al baie jare daar en het baie bekendes bedien. Een van die werkers het aan Son gesê hulle het nie geweet die hotel gaan sluit nie. Na verneem word was die hotel in die mark, maar weens die Covid-19-pandemie is geen transaksie beklink nie. Toe die nuus Woensdag in die sosiale media rugbaar word, het mense met skok gereageer. Die gemeenskap word gevra om te bid vir die 150 mense wat hul werk gaan verloor. Die hotel was deel van die politieke omwenteling wat ná 1990 in Suid-Afrika plaasgevind het. Dit was toe pres. FW de Klerk politieke gevangenes soos Nelson Mandela vrygelaat en verskeie politieke organisasies wettig verklaar het. Toe lede van die ANC van Lusaka na Suid-Afrika gebring is om met die destydse NP-regering oor die toekoms van die land te beraadslaag, is hulle in dié hotel gehuisves. Vernames soos Alfred Nzo, Joe Slovo, Thabo Mbeki asook Beyers Naudé en ander top-figure het toe daar tuisgegaan. Kommentaar Koningin Elizabeth II se man, prins Philip, en hul seun prins Edward het ook al gesellighede daar bygewoon. Sean Fitzpatrick se All Black-span van 1996 het ook daar gebly. Son se pogings om kommentaar van die hotelbestuur te kry, was onsuksesvol.