DIE Brumbies het Saterdag hul plek bo-aan die Superrugby AU-punteleer verseker met ’n oortuigende bonuspuntsege van 38-11oor die Waratahs in Canberra. Die rustydtelling was 12-11 in die tuisspan se guns. Allan Alaalatoa, kaptein se span, het altesaam ses drieë teenoor die een van die Waratahs gedruk. Die Brumbies het met hul ondernemende spel beïndruk. Hulle was uitstekend op die aanval met hul aangeewerk wat deurgaans baie akkuraat was. Die span van Canberra was ook goed georganiseerd op die verdediging, wat elke keer die Waratahs se aanslag in die kiem gesmoor het. Die laaste keer dat dié twee spanne mekaar aangedurf het was op 18 Julie. Die Brumbies het daardie kragmeting in die doodsnikke net-net met 24-23 in Sydney gewen. Bayley Kuenzle het vir die Brumbies se eerste drie gesorg, toe die 22-jarige losskakel ’n deftige grondskoppie agter die Waratahs se agterlyn deurgesteek het. Die wedloop na die bal is deur die skrumskakel, Ryan Lonergan, gewen. Die skeidsregter, Angus Gardner, was nie seker of Lonergan onkant was nie. Die TMO, Ian Smith, het met die kykweer bevestig dat alles in orde is. Die omstrede drie is egter toegeken ondanks die feit dat die skrumskakel duidelik voor die bal was toe Kuenzle geskop het. Lonergan het sy eie drie verdoel. Die span van Canberra se tweede drie het gekom na ’n akkurate dwarskop van Kuenzle. Die bal het reggespring vir die regtervleuel Andy Muirhead wat oorgeduik het in die hoek. Lonergan kon dié keer nie met die doelskop slaag nie. Die Waratahs se losskakel, Will Harrison, was in die kol met twee stafdoele in die 19de en 28ste minuut, wat sy span in die eerste helfte binne trefafstand gehou het. Jack Dempsey, agtsteman van die Tahs, het net voor die rustyd sy span se enigste drie gedruk, na puik werk van die woelige haker, Tom Horton. Harrison kon nie die ekstas byvoeg om sy span rustyd die voortou te gee nie. Na slegs vyf minute in die tweede helfte het die Brumbies se agtsteman, Pete Samu, die eerste van sy twee drieë gaan score, nadat hy ’n goed berekende lang aangee in die agterlyn van die binnesenter, Irae Simone, ontvang het. Lonergan was dié keer in die kol met die doelskop wat sy span met 19-11 die voortou te gee. Lonergan is in die 51ste minuut deur die ervare Wallaby-skrumskakel, Nick White, vervang. White het onmiddellik sy klas gewys toe hy sy linkervluel Tom Wright in die hoek oorgestuur het vir die Brumbies se vierde drie. Kuenzle, wat slegs in sy vierde Superrugby-game speel, het ’n puik doelskop van die kantlyn deur die pale laat seil. In die 54ste minuut het Wright sy tweede drie gedruk. Kuenzle se doelskop het dié keer die dwarslat getref. Samu, se tweede drie, was ’n briljante poging, met Kuenzle, wat in die kol met die doelskop was wat die eindtelling 38-11 gemaak het. Die besoekers kon geen punte in die tweede helfte aanteken nie. Alaalatoa, die kaptein van die Brumbies, het agterna oor sy span se vertoning gesê: “Ja, ek is baie trots op die boys. Dit was ’n groot verbetering van ons laaste game. Die nuwe manne wat ingekom het, het die step-up gemaak. Ons moet nou net voortbou op ons vertoning van die tweede helfte.” Sy eweknie van die Tah’s, Rob Simmons, sê sy span het te veel strafskoppe afgestaan. “Die manne se koppe het begin sak. Ons moet net by ons game-plan hou en voortaan om met meer ernergie speel.” Die Brumbies pak volgende week die Force, terwyl die Waratahs die Rebels aandurf. BRUMBIES – drieë: Ryan Lonergan, Andy Muirhead, Pete Samu (2), Tom Wright (2) doelskop: Lonergan (2), Bayley Kuenzle (2). WARATAHS – drie: Jack Dempsey, doelskop: strafdoele: Will Harrison (2). 