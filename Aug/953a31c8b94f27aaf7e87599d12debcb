DIE Springbok-slot Eben Etzebeth is in 'n interne ondersoek van SA Rugby onskuldig bevind aan klagte van rassisme en aanranding. Volgens Rapport is oudregter Johann van der Westhuizen se ondersoek al 'n geruime tyd afgehandel, maar SA Rugby het om verskeie regsredes verkies om dit stil te hou. Die ondersoek hou verband met 'n voorval in 2019 in Langebaan. Luidens Rapport se berig het Van der Westhuizen die volgende bevindinge gemaak: *Daar kan geen gronde gevind word vir 'n saak teen Etzebeth nie. *SA Rugby moet spelers bewus maak van die skade wat ander mense na aan hulle kan veroorsaak. *SA Rugby moet met Etzebeth 'n gesprek hê oor die gevolge wat ander mense se optrede vir hom kan hê en hoe dit hom in 'n slegte lig stel. Die Menseregtekommissie en die polisie ondersoek ook nog Etzebeth se optrede.