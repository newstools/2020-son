CHIPPA Mpengesi, eienaar van Chippa United, voel ter wille van volhoubaarheid moet Oos-Londen sy nuwe tuiste word. Dit is ondanks die Chilli Boys se ooreenkoms met die Nelson Mandelabaai-munisipaliteit (NMB) sedert dié voormalige Kaapse klub na die Oos-Kaap verhuis het. Die klub het gister in ’n verklaring gesê die gerugte dat hy die Baai onwettig vir Oos-Londen wil verruil, is verkeerd. Volgens die klub is hul skuif na Oos-Londen nie onwettig nie; dis ’n broodnodige een. “Die verhouding tussen Chippa United FC en die Nelson Mandelabaai-munisipaliteit word beheer deur ’n hervestigingsooreenkoms sowel as ’n ankerhuurderooreenkoms. “Die belangrikste vir die ooreenkomste is die beskikbaarheid van die Nelson Mandelabaai-stadion vir die span. “Dis egter algemeen bekend dat dié stadion sedert Mei 2020 in ’n kwarantynfasiliteit omskep is, ’n besluit wat sonder konsultasie met die klub gemaak is.” Volgens Chippa moes hy wel ’n tuiste bied vir die nuwe Premierliga-seisoen (PSL). Hoewel die NMB dokumente aangebied het, is dit nie aanvaar nie omdat die stadion nog nie beskikbaar was nie. Negatief Daarom is stadions in Oos-Londen ook aan die PSL aangebied as ander moontlikhede wat voldoen aan die nodige regulasies. Volgens Chippa is sy voorbereiding vir die hervatting van die huidige PSL en volgende seisoen negatief beïnvloed weens die NMB-stadion se onbeskikbaarheid. Verder kom die munisipaliteit na bewering ook nie sy ooreenkoms na om die nodige fasiliteite aan Chippa te verskaf nie. Volgens die munisipaliteit het Chippa ’n ooreenkoms van 18 jaar geteken toe hulle in 2014 van Kaapstad na die Baai geskuif het. ’n Skuif na Oos-Londen sal dus die oorspronklike ooreenkoms verbreek. Die feit dat die toekoms duister lyk vir die Southern Kings-rugbyspan, wat die NMB-sta­dion met Chippa deel, het niks met hul besluit uit te waai nie. “Ons het lank voor die Kings se huidige situasie reeds ons voorgestelde planne aan die PSL aangebied. “Die Kings se toekoms het nie ons besluit beïnvloed nie,” sê die woordvoerder van Chippa United, Lukhanyo Mzinzi.