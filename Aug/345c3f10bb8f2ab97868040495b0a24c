DIE voetgangerbrug oor die N2-snelweg in Somerset-Wes is uiteindelik in aanbou ná ’n lang geveg deur die gemeenskap. Die mense van die woonbuurte Garden Village, Helderzicht, Paardevlei en Lourensia Park is verheug dat bouwerk aan die brug nou begin het. Gesoebat Die brug sal die padveiligheid verseker van leerders van die Laerskool Danie Ackermann­ en Hoërskool Gordon, asook honderde werkers wat by die Somerset Mall en omliggende sakeondernemings werk. Die bou van die brug het egter nie begin sonder ’n geveg en ’n gesoebat van die gemeenskap nie. Son het al verskeie kere berig oor die inwoners se protesaksies. Die brug moes eintlik al meer as 30 jaar gelede gebou gewees het. Verskeie skoolhoofde van die twee bogenoemde skole het oor die jare by die owerhede gepleit vir die veiligheid van nie net leerders nie, maar ook werkers wat die pad moet oorsteek. Verskeie leerders en werkers het al met hul lewe betaal toe hulle deur motors op die snelweg omgery is. Die laaste ongeluk waarby ’n leerder betrokke was, was in 2016. ’n Kar het Shanique de Wee, wat in daardie stadium sewe jaar oud en in gr. 1 was, uit haar pa se hand geruk en oor die pad geslinger. Sy het die ongeluk oorleef, maar was vir maande in ’n koma in die Rooi Kruis-kinderhospitaal. Weens die aard van haar beserings is sy ná ontslag genoodsaak om ’n spesiale skool by te woon. Ná hierdie voorval het die gemeenskap onder leiding van die gemeenskapsorganisasie Gardonkar verskeie protesvergaderings gehou. Een van die vergaderings is deur die struggle-ikoon dr. Allan Boesak, ’n oud-leerder van albei skole, bygewoon en daar is besluit dat hulle nou genoeg gehad het van die owerhede wat nie gehoor wil gee nie. Versoeke Een Vrydag is die pad toe versper, wat tot groot verkeersontwrigting gelei het. Kort daarna is daar besluit om aan die gemeenskap se versoeke gehoor te gee. Die brug word tans teen ’n koste van R17 miljoen opgerig en sal na verwagting in Oktober in gebruik geneem kan word.