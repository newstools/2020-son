BOKS Suid-Afrika kan eenvoudig nie ontslae raak van die vloek wat hom die laaste paar jaar treiter nie. Ná Tsholofelo Lejaka se bedanking as CEO verlede week, lê die vereniging vir die soveelste keer in die laaste klompie jare bloedbek op die krytvloer. Lejaka se bedanking was onverwags omdat hy die pad gevat het ’n jaar voordat sy kontrak ten einde sou loop. Hy is nou die sesde CEO wat nie sy termyn kon uitdien nie. Die vyf voor hom, Mava Malla‚ Dumile Mateza‚ Krish Naidoo‚ Bongani Khumalo en Moffat Qithi, het self gespring of is gestamp. Nou is Lejaka se regterhand, Cindy Nkomo, as waarnemende CEO aangestel. Die CEO-nagmerrie is ’n bewys dat die regte persone nie aangestel word om die sport na ’n hoër vlak te neem nie. Die CEO’s was ook nie altyd gretig om die media te woord te staan nie – kompleet asof hulle iets gehad het om weg te steek. En getrou aan die tradisie van groot geheimhouding, wou die voorsitter van Boks Suid-Afrika, Peter Ngatane, aanvanklik nie sê of iemand tydelik in Lejaka se plek sal waarneem nie. Dit is nou tyd om die land se mees ervare kenners om ’n tafel byeen te roep vir ’n dinkskrum wat die pad vorentoe kan aandui.