DIS onwaarskynlik dat enige naatbouler ooit weer 600 toetspaaltjies in sy loopbaan sal neem. Die 38-jarige Jimmy Anderson van Engeland het Dinsdag die eerste snelbouler geword wat dié mylpaal behaal. Dít was toe Anderson Paki­stan se kaptein, Azhar Ali, se buiterand gevind en Joe Root die vangkans op eerste glip benut het. Slegs die draaiboulers Muttiah Muralitharan (800), Shane Warne (708) en Anil Kumble (619) het nou meer toetspaaltjies as Anderson. Draaiers se loopbane is gewoonlik langer as vinnige boulers s’n omdat hul aanlope korter is en dit minder liggaamlike inspanning vat om te boul. Hulle probeer eerder om die kolwers te flous met draai, wip en variasie. Naatboulers, daarenteen, hardloop etlike meters in voordat hulle spring en die bal so vinnig moontlik af stuur. Toetsdebuut Hul boulstewels het dikwels selfgemaakte gate in om die pynlike en skadelike impak op hul tone te verminder. Daar word nou baie meer witbalkrieket gespeel as toe Anderson in 2003 as jongeling sy toetsdebuut gemaak het. Dít, en die feit dat baie spelers hulle toespits op T20-krieket vanweë die groter potensiële inkomste, beteken dat geen snelbouler ooit weer by 600 paaltjies sal uitkom nie. Met 439 paaltjies in 93 toetse is Dale Steyn Suid-Afrika se voorste paaltjievraat. Beserings ry hom egter die laaste paar jaar.