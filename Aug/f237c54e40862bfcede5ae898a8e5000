ADV. Norman Arendse is ’n ander gerespekteerde administrateur wat graag ’n positiewe verskil wil maak. “Ja, natuurlik sal ek deel van die oplossing wil wees,” het Arendse gister aan Son gesê. “Jy kan nie langs die kantlyn sit en krities teenoor die organisasie (KSA) wees terwyl jy deel van die oplossing kan wees nie. “WP, OP en KZN het my benoem as ’n onafhanklike direkteur (van KSA) en tog verskyn my naam nie op die nominasielys vir die algemene jaarvergadering (AJV) nie.” KSA se die AJV is veronderstel om Saterdag plaas te vind, maar Arendse is een van verskeie hooggeplaastes wat meen dit moet uitgestel word. Hy stel voor: “Dit moenie voortgaan alvorens die forensiese verslag aan die lederaad, parlement, media en publiek beskikbaar gestel word nie. Verwys “Jy sal dit andersins oningelig bywoon, want jy sal nie weet of van die kandidate wat benoem is, in die verslag betrek word en tot watter mate nie. Kwalifiseer hulle dan nog vir ’n pos?” Hy verwys natuurlik na die geheimsinnige forensiese verslag van Fundudzi Forensic Services oor KSA se bestuurspraktyke. Hy sê: “Die inhoud van die verslag, wat nog nie eens aan KSA se lederaad bekend gemaak is nie, kan verreikende gevolge inhou. “Hoe anders kan ’n mens die geheimsinnigheid daaromtrent verduidelik. “Die verslag is veral belangrik vir diegene wat tans op die raad dien, soos Beresford Wil­liams en Donovan May, wat waarskynlik daardeur betrek gaan word – direk of indirek – oor wat die raad die laaste jaar of wat gedoen het.” So wat is die oplossing? Arendse se voorstel is: “Die KSA-lederaad is die hoogste gesag van krieket in die land en die beskermheer van die spel. Hy moet vergader en die AJV uitstel en KSA herstruktureer.” Oor die deurmekaarspul met die nominasielys sê Arendse: “Die probleem is dat hulle nie die voorgeskrewe benoemingsproses gevolg het nie. Voorsitter “Die lederaad is veronderstel om ’n nominasiekomitee aan te stel en dié moet mense uitsluit wat aanspraak maak op aanstellings.” Arendse en ander benoemdes se name is in ’n bisarre wending nié op die nominasielys nie. Die naam van Vuyokazi Memani-Sedile is wél op die lys, ten spyte daarvan dat sy die voorsitter van die nominasiekomitee is.