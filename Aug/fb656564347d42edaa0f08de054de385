ARSENAL het g’n respek vir die Premierliga-kampioen, Liverpool, getoon nie. En dis waarom hulle vanjaar se Community Shield-kampioen is. Dit volg nadat die Gunners die Reds met 5-4 (1-1) op penalties geklop het tydens Saterdag se final in die Wembley-stadion. Liverpool se jongeling Ryan Brewster het misluk met sy penalty wat die Londenaars die kans gegee het om ‘n 16de Community Shield te verower. Dit was beslis ‘n wedstryd van twee helftes nadat Arsenal se doelevraat, Pierre-Emerick Aubameyang Arsenal so vroeg as die 12de minuut die voortou gegee het. Takumi Minamino, wat van die bank af gespeel het, het sake gelykop gemaak in die 73ste minuut. Daar was egter meer verwag van Liverpool se staatmakers soos Mohamed Salah en Sadio Mane op aanval. Inteendeel, Salah was power en Mané was nie klinies genoeg met sy doelkanse nie. Dis ook waarom Jürgen Klopp, manager, se Reds verdien het om te verloor. Boonop was hulle teleurstellend in die laaste derde van die veld. Liverpool het alles behalwe soos ‘n kampioenspan gelyk en gespeel. Dis ook die tweede seisoen agtereenvolgens dat Klopp-hulle in die Community Shield final gestuit word. Dis nadat Manchester City hulle laas jaar gewen het. Daar kan maar net gehoop word dat die span van Merseyside hulle sokkies sal optrek wanneer hulle hul liga-veldtog amptelik op 12 September begin teen die newbie Leeds United. Vanuit Arsenal en Mikel Arteta, manager, se oogpunt, lyk hul toekoms baie goed. Dis ook Arteta-hulle tweede sege binne ‘n maand op Wembley. Dit volg nadat hulle Chelsea ‘n ruk gelede in die FA Cup gewen het – en om te dink dat Arteta in boufase is met sy span. Baie hang ook af van die feit of Aubameyang sy kontrak met Arsenal gaan hernu. Arsenal se twee stukkies silverware binne ‘n maand is dalk net die regte doepa om die Gabonese ster te oorrred dat sy klub honger is vir sukses – nes hy.