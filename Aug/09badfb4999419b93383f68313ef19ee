NET ’n wonderwerk kan ons red. Só voel Sue Lubner, een van die komiteelede van die Kensington Educare Centre, wat ná 75 jaar sy deure moet sluit. Volgens Lubner, voel dit soos ’n deel van Kensington se geskiedenis wat op hierdie manier tot ’n einde moet kom. Lubner sê: “Ons bid vir ’n wonderwerk om die plek oop te hou. “Daar is nie fondse om met die crèche voort te gaan of om die onderwysers en personeel te betaal nie. “Ons het die laaste fondse gebruik om vir die personeel en onderwysers aftreepakkette saam te stel. Inkomste “Die ouers van die kinders is klaar ingelig dat die crèche sy deure gaan sluit.” Hierdie crèche is noodgedwonge sedert die begin van lockdown gesluit en dus is daar geen inkomste nie. Op die oomblik het hulle 11 personeellede wat na 84 kinders vanuit die gemeenskap omgesien het. Een van die personeellede het vir die afgelope 32 jaar by die crèche gewerk. Volgens Lubner is die crèche gestig deur ’n groep Joodse vroue, wat bekend gestaan het as die Union of Jewish Women. Hulle het opvoedkundige programme en nasorg­sentrums vir kinders in minderbevoorregte areas geopen. Volgens Kevin Alexander, ’n gemeenskapsleier in die area, is van die gemeenskaps­lede besig om fondse in te samel­ om te probeer verhoed dat die crèche sy deure toemaak. Alexander sê: “Hulle het klaar opgepak en is reg om hul deure te sluit. “Hulle het geen inkomste nie – ook omdat baie van die kinders se ouers hul werk verloor het en nie die fooie kan betaal nie.” Volgens Alexander is die crèche deel van Kensington se geskiedenis en wanneer dit toemaak, gaan dit ’n baie hartseerdag wees wat ook ’n groot leemte in hul gemeenskap sal laat.