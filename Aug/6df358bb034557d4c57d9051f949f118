STELLENBOSCH. – Die hele dorp was in rep en roer oor die gedonder van skokgranate en geklap van rubber­koeëls. Die cops het gister hul hande behoorlik vol gehad in Khayamandi, waar die betogings by tye gedreig het om geheel handuit te ruk. Die groep #JoziToStellenbosch het vroeër vandeesweek gedreig met ’n sogenaamde “protes tot die dood”. Die groep het gedreig om eiendomme te vernietig. Volgens die betogers is hul griewe gemik teen die sogenaamde Stellenbosch Mafia, wat na bewering uit groot sakemanne van die dorp bestaan wat die hef hier in die hand het. Betogings het nou al regoor die provinsie en land deel geraak van die lockdown. Elke kort-kort ontstaan daar massabetogings in gemeenskappe. Die polisie het egter die betogers in die township Khayamandi gekeer voordat hulle die dorpsentrum kon invaar. Die betogers het gister tussen die shacks van die Enkanini-plakkerskamp behoorlik ’n kat-en-muis-speletjie met die polisie gespeel. Die polisie se openbare orde-eenheid is bygestaan deur die Stellenbosch-munisipaliteit se wetstoepassers en die Red Ants-sekuriteitsmaatskappy. Sowat 40 voertuie is in die area ontplooi om die oproerige inwoners in toom te hou. Rubberkoeëls, skokgranate en traangas is op die betoger gebruik om hulle tot kalmte te dwing. ’n Polisiewoordvoerder, Mihlali Majikela, sê die polisie het gister teen druktyd nog die situasie in die gebied gemonitor. Gewaarsku Luidens die munisipaliteit se Twitter-blad is dienslewering nie deur die be­togings geraak nie. Motoriste is wel gewaarsku om die R304-pad te vermy. Daar was egter teen gister namiddag geen paaie gesluit nie. Leiers onder die betogers wou nie gister kommentaar lewer nie. Een van hulle het gesnou: “Gaan interview die polisie! Vra vir hulle hoekom skiet hulle vir ons.” ’n Twitter-verbruiker, @LisaS, skryf: “Die enigste mense wat die #JoziToStellenbosch-betogers vandag ontwrig het, is Khayamandi se eie inwoners. “Ek stel nie belang in hierdie fight nie.” Mzwanele Nyhontso, die PAC-leier, was in die area en ondersteun die be­togings. ’n Polisiewoordvoerder, kol. Andrè Traut, voeg by dat die gebied heeltyd gemonitor sal word.