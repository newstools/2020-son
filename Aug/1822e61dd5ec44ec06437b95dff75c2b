DIE tempo waarteen grondbesettings en protesoptrede toeneem, versnel soos ’n renmotor. Kraaifontein, Houtbaai en Khayelitsha is genoem as die hotspot-gebiede. JP Smith, die Stad Kaapstad se mayco-lid vir veiligheid en sekuriteit, sê dis kommerwekkend dat diegene wat by hierdie aktiwiteite betrokke is, gewelddadig optree teenoor munisipale werkers en ander wat by die toneel opdaag om te help om die gevaar vir lede van die publiek te verlig. Son het gister berig oor ’n lid van die metropolisie wat Saterdag in die hospitaal opgeneem is ná ’n petrolbomaanval op sy ampsvoertuig. Dit het gebeur in nóg ’n betoging deur grondbesetters in Kraaifontein. Son het laas week berig oor die grondbesettingwat rondom die Bet-el Skool vir Epileptici in Nooiensfontein plaasgevind het. Onregverdig Die skool is intussen wéér geteiken. Dis verskeie kere met petrolbomme aan die brand gesteek en die ruite is met klippe uitgegooi. Die personeel wat op die skoolterrein bly, het hul kommer uitgespreek en aan Son vertel dat dit onregverdig is dat die skool geteiken word en hul lewe in gevaar gestel word. Intussen het verskeie Wes-Kaapse lede van die uitvoerende raad in ’n gesament­like verklaring ’n beroep gedoen­ op die cops, die Suid-Afrikaanse weermag en alle betrokke wetstoepassingsagentskappe om almal te arresteer wat die onwettige grondgrype lei wat tans in die provinsie plaasvind. Tussen April en Julie het die Stad Kaapstad se wetstoepassing op 260 gevalle van onwettige grondbesetting gereageer. Tertius Simmers, Wes-Kaapse minister van menslike nedersettings, sê dit het duidelik geword dat diegene wat medepligtig is aan hierdie onwettige gebeure, bedoel om misdaad te pleeg. “Die onwettige inval en daaropvolgende skade wat die afgelope naweek op die Kraaifontein-renbaan aangerig is, is ’n voorbeeld hiervan,” merk Simmers op. Hy sê hy het reeds met die ministers van gemeenskapsveiligheid en van plaaslike regering, Albert Fritz en Anton Bredell, gesels oor dié probleem in die provinsie en veral die stad Kaapstad. “Ons sal hierdie week verdere besprekings voer met die res van die kabinet en die Stad Kaapstad, want dit is van kritieke belang dat maatreëls ingestel word wat sal help om hierdie kwessies vinnig aan te pak,” sê Simmers. Hy sê die polisie moet intussen aan die burgers van die provinsie bewys hulle sal nie toelaat dat hierdie onwettige dade voortgaan nie. “Kragtens die huidige regulasies is hulle verplig om die wette van die land te handhaaf,” sê hy. Fritz sê die grondbesettings wat plaasgevind het, is baie goed gekoördineer en gesofistikeerd in hul uitvoering omdat hulle reeds groot erwe beset het in gebiede soos Wallacedene, Bloekombos en Khayelitsha. “In baie gevalle is die grond wat ge-occupy word reeds toegewys vir dienste wat daarop gemik is om die gemeenskappe te ontwikkel. Dit ondermyn die gemeenskap waarin dit plaasvind,” verduidelik Fritz. Nadeel Bredell sê: “Verskeie munisipale gebiede oral in die provinsie, veral die Stad Kaapstad, is tans onder groot druk van herhaalde pogings om grond te invade wat geoormerk is vir behuisingsprojekte, basiese gemeenskapsdienste, natuurbewaring of speelparke vir gemeenskappe. “Dit beïnvloed deurlopende projekte, dienslewering en bestaande gemeenskapsfasiliteite tot nadeel van die bestaande gemeenskappe.”