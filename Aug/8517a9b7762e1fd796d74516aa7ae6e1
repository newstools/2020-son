WIT “baasskap” in die DA verhoed ontwikkeling van bruin areas in Vredenburg. Dié bewering is gemaak deur ’n voormalige DA-raadslid in die Saldanhabaai-munisipaliteit, Sucilla van Tura. Sy sê in ’n verklaring sy het die party gelos en die Good-party gejoin as gevolg van korrupsie en pogings om haar “harde werk” te blokkeer. Teengestaan Volgens haar het sy as DA-raadslid 10 jaar hard in bruin gebiede soos Laingville gewerk, maar die munisipaliteit het haar vordering ondermyn. Sy sê: “Die afgelope vyf jaar in die DA was veral vir my hel, want ek het wit baasskap van die DA en die Langebaan-kabaal teengestaan. “Ek weier om hul lapdog en puppet te wees. “Die DA behandel wit burgemeesters anders as bruines. “Ek het aanstoot geneem oor hoe sterk bruin mayors soos Patricia de Lille (Stad Kaapstad), Melvin Naik (George-munisipaliteit) en Colan Sylvester (Oudtshoorn-munisipaliteit) behandel is.” ’n Woordvoerder van die Saldanhabaai-munisipaliteit, Tereza Burger, sê dis onwaar dat die munisipaliteit befondsing vir areas soos Laingville terughou. Volgens haar is hierdie aantygings vals. Prestasie Burger voeg by daar is ’n behuisingsprojek vir Laing­ville in die pyplyn. Sy sê verder die munisipaliteit se bestuur mag nie kommentaar lewer oor die prestasie van ’n raadslid wat al in die raad gedien het nie.