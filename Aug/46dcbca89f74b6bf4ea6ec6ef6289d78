VROUEMAAND is die tyd waarin die vroue van Suid-Afrika vereer moet word vir hul aandeel in die Vryheidstryd. Dit het egter ontaard in ’n tydperk van moord en vieslike geweld teen baie vroue in die land. Vir die Pretorius-familie van die Strand sal Vrouedag op 9 Augustus ’n bitter pil wees omdat daar steeds nie justice vir hul dogter Deneleen (30) is wat op 13 Desember 2019 wreedaardig by ’n huis in Rusthof vermoor is nie. Deneleen, die ma van vier kinders, is na bewering deur haar partner, Reginald van Rooyen (55), verskeie kere met ’n mes gesteek. Toe die voorval gebeur het, het sy met haar jongste kind, Dominique, wat twee jaar oud is, op die arm gestaan. Deneleen het verskeie steekwonde aan haar bors en rug opgedoen en is op die toneel dood. Volgens Dennis Pretorius (58), die pa van die slagoffer, is hulle uiters teleurgesteld dat die saak nie afgehandel kan word nie. Hy sê: “Sedert die moord is die saak van die laerhof na die streekshof oorgeplaas en die verdagte het al agt keer in die hof verskyn. “By die laaste verskyning op 27 Julie 2020 is hy nie by die hof toegelaat nie as gevolg van Covid-19.” Pretorius het verneem dat die saak teen die verdagte tot Donderdag 3 September uitgestel is. Pretorius sê: “Dit is vir my en my familie baie swaar om closure te kry omdat die hofsaak so baie kere uitgestel word. “Ons is besig om voogdyskap oor die kinders te kry en dit neem ook baie lank. “Ek glo indien die saak klaarmaak, sal alles goed verloop. “Die kinders is tans in die sorg van my vrou, van wie ek geskei is, en sy doen alles in haar vermoë om vir hulle ’n goeie lewe te gee. “Die kinders en familie het ook geen traumaberading ná die voorval gehad nie.”