DIE minister van basiese onderwys, Angie Motshekga, sê kinders sal dié akademiese jaar geleer en geasseseer word volgens 'n verkorte kurrikulum. Sy monitor ook die terugkeer van kinders by skole. Volgens haar sal van die inhoud wat kinders nie vanjaar kon leer nie, in volgende jaar se kurrrikulum ingewerk word. Volgende jaar se kurrikulum sal nie heeltemal geïmplementeer word nie en daar word gehoop die stelsel sal ná drie jaar stabiliseer. “Ons gaan die leerlinge assesseer en omtrent 70% van die inhoud van die skoolwerk leer wat hulle vanjaar moes doen en die res oordra na 2021. “Ons glo ook nie ons sal die werk vir 2021 alles in die jaar kan doen nie. Dit sal ‘n program wees wat oor drie jaar strek en probeer opmaak wat ons verloor het.” Die kurrikulums wat verkort word geld vir almal behalwe die matrikulante. Matriekleerders sal meer tyd gegee word om hulle jaar klaar te maak. – Eye Witness News