VIR Elroy Gelant is dit ’n droom wat verwesenlik word om aan vanjaar se Londen Marathon deel te neem. Gelant, wat Dinsdag sy 34ste verjaardag gevier het, is een van net 30 van die beste langasems in die wêreld wat genooi is om aan dié wedloop deel te neem. Verbeter Hy het gister aan Son gesê: “Dit gaan beslis spesiaal wees om deel van geskiedenis te wees. Met manne van die kaliber van Eliud Kipchoge (die wêreldrekordhouer in die marathon) en Kenenisa Bekele is die tafel gedek vir ’n marathon-tyd van onder twee uur. “My doelwit is om my persoonlike beste tyd (2:10:31) te verbeter. As alles goed verloop, is daar ’n moontlikheid dat ek dalk die Suid-Afrikaanse rekord kan oortref.” Die huidige SA rekord van 2:06:33 is in 1999 deur Gert Thys in die Tokio Marathon­ opgestel. Die blitsige Kipchoge het dit reeds reggekry om onder beheerde omstandighede met pasaangeërs onder twee uur te hardloop. Dié keer gaan die Keniaan kompetisie hê wat almal tot nuwe hoogtes kan aanspoor. Vir die boorling van Pacaltsdorp in George­ gaan dit nie net om op te daag en aan te tree nie. Gelant is gefokus om sy beste te lewer. “My training het tot dusver baie goed verloop. My plan was altyd om die Londen Marathon aan die begin van die jaar in April te hol om ’n vinniger kwalifiserende tyd vir die Olimpiese Spele te hardloop. “Ek het tot dusver net twee marathons in my loopbaan gehardloop. In my debuut het ek 2:12:00 gehol. Ek was ’n pasaangeër en wou net ’n gevoel kry van hoe dit voel om ’n marathon-afstand te voltooi. In my eerste marathon het ek glad nie meegeding nie en dit net gedoen om ervaring op te doen.” Gelant het hom laas jaar weer by sy vorige coach Jean Verster aangesluit. Hulle het besluit om op die baan te fokus om sy spoed op te skerp. “Die baan was nog altyd my sterk punt. Ek het teruggegaan na die 3 000 m, 5 000 m en 10 000 m op die track, wat 80% van my training gemaak het,” sê Gelant. “Wat die ander 20% betref, het ek tempo runs en long runs gedoen. My hooffokus was om my beenspoed en selfvertroue terug te kry. “Dit het regtig goed uitgewerk, want ek is tans in baie goeie shape. Ek sien regtig daarna uit om te sien wat ek in Londen kan vermag. “In dié Londen Marathon gaan die atlete nie die normale roete hardloop nie. Dit gaan ’n 2,4 km loop wees wat baie vinnig gaan wees. Ek het dit reeds in my oefensessies gedoen. Dit pas my goed omdat dit vir my soos ’n baan voel. Pasaangeër “Dit gaan elemente soos bulte en die wind uithaal, wat gewoonlik in ’n marathon op die pad ervaar word. Dit is ook makliker om jou ritme te vind en met die pas te volhard. Manne soos Kipchoge en Bekele gaan mekaar tot die uiterste beproef. “Mo Farah gaan ook ’n pasaangeër wees om die Britse atlete te help om vir die Spele voor te berei. Hy gaan ’n anderste dinamika na die wedloop bring.”