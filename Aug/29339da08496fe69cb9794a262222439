COPS wat met drank betrap word, dockets van polisie­beamptes wat ondersoek word, en laptops van ondersoekbeamptes wat spoorloos verdwyn. Dít alles gebeur na bewering by die Prince Alfred Hamlet-­ polisiestasie. Volgens ’n bron na aan die polisie is ’n kolonel en ’n administrasieklerk wat by die polisiestasie werk, Vrydag met drank in ’n polisievoertuig gevang. Daar is beslag gelê op ’n six-pack Hunter’s Dry, ’n six-pack Hunter’s Extreme en ses los Flying Fish-biere. Toegeslaan Luidens ’n dossier wat Son onder oë gehad het, is twee beamptes ingevolge die Rampbestuurwet aangekla van die onwettige besit van drank. Die bron het aan Son gesê die Valke het laas week ook op die polisiestasie toegeslaan. Dit was oor polisie­beamptes se dockets wat weggeraak het nadat ’n ondersoekbeampte se laptop verdwyn het. Maar toe Son die onafhanklike polisie-ondersoekdirektoraat (Opod) oor die beweringe nader, het Ndileka Cola, ’n woordvoerder, gesê hulle ondersoek nie die saak nie oor dit nie binne hul mandaat val nie. Lt.kol. Philani Nkwalase, ’n Valke-woordvoerder, het aan Son gesê hoewel ander media hulle ook hieroor genader het, weet hulle niks hiervan nie.