LIONEL Messi se kopstampery met Barcelona se bestuur word al hoe belagliker noudat sy privaat boodskappe aan die media uitgelek is. Messi is volgens ingeligtes woedend vir die bestuur terwyl hy besig is om sy toekomsplanne by die Nou Camp te oorweeg. Die Brasiliaanse oud-Barcelona-speler Ronaldo meen egter Messi het geen ander keuse as om by Barça aan te bly nie. Luidens die Argentynse koerant Clarin is Messi moerig omdat die besonderhede van sy privaat gesprek met hul nuwe manager, Ronald Koeman, uitgelek het. Daar word beweer dat hy aan die Nederlander gesê het dat hy dit oorweeg om die klub te verlaat nadat hy gefrustreerd gelaat is deur nog ’n vernedering in die Champions League. Ronaldo, wat Brasilië in 2002 gehelp het om die World Cup te wen, hou egter dik dat Messi se vertrek niemand sal help nie. “Dit is baie onwaarskynlik dat hy Barcelona tans sal kan verlaat, veral as daar ’n groot krisis is met die klub se uitslae,” het Ronaldo gesê in ’n webinar wat deur Santander Group aangebied is. “Messi is ’n leier vir die span en as ek Barcelona was, sou ek hom onder geen omstandighede laat loop nie. Hy het ’n goeie en sterk verhouding met die klub en ek dink nie hy sal ophou om op die span verlief te wees nie.” Koeman hou vol hy wil steeds met Messi saamwerk, maar erken dat die speler onseker is of hy wil vertrek.