DIE Force en Reds het ’n paar verstellings aan hul spanne aangebring vir vandag se Superrugby AU-kragmeting (11:05 SA tyd) in die stad Gold Coast in Australië. Tim Sampson, afrigter van die Force, het besluit om Fergus Lee-Warner van slot na vaskopflank te skuif in die plek van Henry Stowers. Lee-Warner gee die span van Perth ekstra hoogte in die lostrio. Ollie Atkins is na die beginspan bevorder en sluit hom in die enjinkamer by die voormalige All Black Jeremy­ Thrush aan. Die voormalige Reds-speler Andrew Ready is ook na die beginspan bevorder. Hy gaan ’n gedugte voorry saam met Pek Cowan en Kieran Longbottom vorm. Dien Brad Thorn, afrigter van die Reds, het besluit om Josh Flook in die plek van Hunter Paisami op buitesenter in te sluit. Jordan Petaia bly op die regtervleuel met Jock Camp­bell, wat in sy voorkeurposisie in die laaste vesting bly. Op die bank dien Josh Nasser as reserwe-haker, terwyl die stut Harry Hoopert ná sy afwesigheid terugkeer. Moses Sorovi kom ook op die bank en Scott Malolua val weg uit die groep. In môre se ander Superrugby AU-kragmeting kom die Brumbies in Canberra (11:15 SA tyd) teen die Waratahs te staan. ’n Oorwinning vir die Tahs beteken dat hulle die tuisspan op die punteleer verbysteek, met twee rondes wat oorbly voor die uitspeelrondes.