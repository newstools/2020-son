DUANE Vermeulen is gister amptelik aangestel as die kaptein van die Bulls, met Gio Aplon en Arno Botha wat as onderkapteins gaan dien. ’n Leierskapsrol is nie vreemd vir die 34-jarige Springbok-agtsteman nie. Die Wêreldbekerwenner het die Springbokke laas jaar in Wellington teen Nieu-Seeland aangevoer. In 2015 het hy ook die kapteinsarmband vir die Stormers gedra. Denkwyse Vermeulen spog met ervaring van rugby in die Suidelike en Noordelike Halfrond. Luidens ’n verklaring van die Bulls het die kragtige nr. 8 se kanniedood-houding en toewyding sy aanstelling vergemaklik. Aplon en Botha se aanstelling as onderkapteins is op ’n soortgelyke denkwyse gegrond. Botha (28) was nog altyd geoormerk vir ’n leierskapsrol by die Bulls. Dis sedert sy junior dae op Loftus Versfeld, waar hy die Blou Bulle aangevoer het. Die 37-jarige Aplon bring ’n magdom ervaring van sy tyd met die Stormers, Grenoble in Frank­ryk en Verblitz in Japan. Die vlugvoetige agterspeler spog ook met 17 toetse vir die Bokke. Van Aplon word verwag om die jonger agterspelers in die komende seisoene met sy taktiese vernuf te help. Die Bulls is bevoorreg om van die beste leiers in wêreldrugby in hul geledere te hê: Trevor Nyakane, Morné Steyn, Nizaam Carr en Ivan van Zyl. Oor sy aanstelling sê Vermeulen: “Dit is altyd ’n voorreg om rugby te speel en dit is een wat ek nooit as vanselfsprekend aanvaar nie. “Dit is ’n reuse-eer om as kaptein van hierdie groep aangestel te word, veral in hierdie opwindende tyd wanneer daar soveel van ons verwag word. Moeilike “Ek sê dankie aan Jake (White, die Bulls-afrigter) en die bestuurspan dat hulle my vertrou het met hierdie geweldige voorreg. “Vanjaar was vir baie Suid-Afrikaners ’n moeilike jaar, maar rugby sal terugkeer en wanneer dit wel gebeur, sal die Bulls gereed wees om almal trots te maak.”