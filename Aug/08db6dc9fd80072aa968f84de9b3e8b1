’N JONG man van Buffelsdrift buite Oudtshoorn is Maandag in die Oudtshoorn-streekhof vir 10 jaar mang toe gepos. Dit is oor hy ’n 58- jarige vrou – voor wie hy grootgeword het – in haar eie huis verkrag het. Die 22-jarige Enrico Tiemie het in die oggendure van 21 Desember 2019 die huis van die klaagster binnegegaan en die tiepende vrou verkrag. Die vrou het getuig dat sy Tiemie herken het toe twee mans wat haar gille gehoor het, met ’n selfoon deur ’n skrefie van haar huis se deur lig gemaak het. Nadia Arnold, die staatsaanklaer, het die hof vir die minimum voorgeskrewe vonnis van tien jaar gevra omdat geen wesenlike of dwingende omstandighede bestaan om daarvan af te wyk nie. “Hy het ’n hulpelose vrou verkrag en ’n mens sou verwag dat hy sy aandeel sou erken, maar hy het nie. “Hoewel die vrou onder die invloed van alkohol was, bly dit verkragting,” het Arnold aangevoer. Sy het ook gesê dit was die slagoffer se reg om alkohol in haar huis te gebruik. Streeklanddros Daniël Boks het by vonnisoplegging gesê Tiemie is aan ’n skandalige, weersinwekkende misdaad skuldig bevind deur ’n vrou in die veiligheid van haar eie huis te verkrag. “Verkragtings is ’n kanker in ons samelewing met statistieke wat skokkend hoog is,” het hy gesê. Tiemie is onskuldig bevind op ’n klag van huisbraak. Hy is ook onbevoeg verklaar om ’n vuurwapen te besit.