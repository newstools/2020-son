OUDTSHOORN. – Twee broers wat vir ’n tweede keer en deur ’n ander hof skuldig bevind is aan roof met verswarende omstandighede, is hier in die streekhof onderskeidelik ses en agt jaar tronkstraf opgelê. Die saak is laas jaar ná ’n suksesvolle hersieningsaansoek van voor af verhoor. Dít volg nadat die broers beswaar aangeteken het teen die vorige uitspraak omdat hul regsverteenwoordiger nog nie betoog het nie. Terrance (28) en Clinton Draai (23) is egter wéér daaraan skuldig bevind dat hulle op 5 Junie 2018 ’n man wat onderweg was huis toe met ’n mes gedreig en van ’n vetkoek, selfoon, R20 kontant en sy ID-boekie beroof het. Slegs die ID is teruggevind. Gehoor Clinton het ontken hy was op die toneel en het gesê hy loop nooit met skerp voorwerpe rond nie. Volgens hom was hy op parool en hy kon nie sy huis verlaat behalwe vir werk- en kerkdoeleindes nie. Hy het glo eers in die hof gehoor van die betrokke dag se gebeure. Die hof het egter Clinton se weergawe verwerp. Streeklanddros Sylvia Mandla het in haar uitspraak gesê die hof is tevrede dat die staat sy saak bo redelike twyfel bewys het. Gekeer Sy het met vonnisoplegging in ag geneem dat die beskuldigdes reeds langer as twee jaar in aanhouding was, dat die goedere wat geroof is nie van baie waarde is nie en die slagoffer nie beserings opgedoen het nie. Terrance, wat sy broer gekeer het om die klaer met ’n mes te steek, is tot ses jaar gevangenisstraf gevonnis, terwyl sy broer agt jaar agter tralies sal moet deurbring. Albei is ook on­bevoeg verklaar om ’n vuurwapen te besit.