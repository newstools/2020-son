DIE krieketgemeenskap van die Weskusdorp Laingville sê hy het genoeg gehad van die Saldanhabaai-munisipaliteit se afjakke. Die bestuur van die St. Helenabaai-krieketklub glo die munisipaliteit moet ophou spog hulle is die tweede beste in die land en eerder na die gemeenskap se noodkrete luister. “Vir wie wil hulle impress?” vra Ricardo Louw, stigterslid en oudvoorsitter van die klub, terwyl hy na die vernielde krieketkolfblad op die Laingville- sportterrein wys. “Dit bewys die munisipaliteit stel nie belang in die mense van Laingville nie. “Dit wil voorkom as jy nie vir die regerende party in die munisipaliteit gestem het nie, het jy nie soos ander streke die reg op volwaardige dienslewering nie. “Gaan kyk hoe pragtig lyk die krieketvelde van Vredenburg en Langebaan. “Dit is wat hulle vir die wêreld daar buite wys. Kyk hoe lyk ons geriewe hier,” sê ’n briesende Louw. Volgens Louw probeer hulle die munisipaliteit al die afgelope vier jaar oorreed om ’n heining om die krieketveld te span. Die kolfblad is onlangs erg beskadig weens ’n onbeheerde sokkerliga wat naweke daar gespeel word – lockdown-regulasies ten spyt. “Elke vier jaar kry ons net verskonings oor budgets. “Dit is onaanvaarbaar,” sê Louw. Nolan Khana, die klub se voorsitter, sê hulle sukkel al sedert hy vier jaar gelede by klub betrokke geraak het. “Gelukkig is daar nie rugby nie, maar die sokkergemeenskap ry oor die krieketveld en parkeer sommer ook daarop,” vertel hy. Tydens Son se besoek was daar as omtrent 400 toeskouers en sokkerspelers betrokke in wedstryde. Drieka Smit, die munisipaliteit se bestuurder van kliëntediens en kommunikasie, sê hulle is bewus van die probleem. Polisiëring “Daar is eenvoudig nie geld om ’n fence om die veld op te rig nie. Ons het ’n korttermyn-oplossing voorgestel. Dis om sementpaaltjies om die veld te plant, maar dit is deur die klub van die hand gewys.” Oor die ongemagtigde sokkerwedstryde en gebruik van die sportterrein sê Smit: “Ongelukkig maak die onbeplande wedstryde wat nie die munisipale goedkeuring dra nie die polisiëring daarvan baie moeilik.”