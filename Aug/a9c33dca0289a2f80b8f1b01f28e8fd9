HARRY Maguire, kaptein van Manchester United, het onskuldig gepleit nadat hy in ’n Griekse hof verskyn het op aanklag van aanranding. Die Engelse verdediger (27) is Donderdag in Mykonos gearresteer ná ’n beweerde geveg met twee ander Britte wat onderskeidelik 28 en 29 jaar oud is. Volgens die polisie was daar ’n konfrontasie en ’n woordewisseling tussen Maguire en beamptes. Die drie mans het Saterdag voor ’n aanklaer op die nabygeleë eiland Syros verskyn. Maguire was ongeveer ’n uur in die hof waar hy teenoor ’n aanklaer getuig het. Maguire het alle aanklagte ontken. Die verhoor is tot môre uitgestel. Die drie beskuldigdes is egter nie verplig om die verhoor by te woon nie en is vry om terug te keer huis toe. Maguire het die hof in ’n ongemerkte voertuig verlaat en geweier om enige kommentaar of verklaring te lewer. Toe Martha Kelner, sportkorrespondent van Sky News, gevra het of Maguire ’n vry man is, het sy advokaat gesê: “Op die oomblik, ja.” Die aanklaer oorweeg drie klagte: ernstige aanranding, mondelinge aanranding en poging tot omkopery van ’n beampte. Dit is onduidelik watter van hierdie klagte spesifiek op Ma­guire betrekking het. Die skuldige kan tot drie jaar gevangenisstraf kry vir poging tot omkopery van ’n beampte.