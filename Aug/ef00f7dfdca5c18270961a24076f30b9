RAAI wie is op TikTok? Ernie “Lastig” Solomon, die voormalige bendefiguur, gebruik ook nou die sosiale­media-app wat so gewild is onder die jeug. Solomon vaar die TikTok-wêreld in met video-clips waarin hy jong mense afraai om by bendes betrokke te raak. In die video’s vertel hy hoe hy met bendes grootgeword en by hulle betrokke geraak het. Solomon vertel hoekom hy op TikTok is: “Ek was 18 toe ek by bendes betrokke geraak en in die tronk beland het. Vandag is ek 62 en ek kyk terug. “Ek wil die jeug aanraai om die bendelewe te los en dit te vermy, want dis nie ’n lewe vir almal nie. Tye “Die lewe is swaar, veral nou in die lockdown, terwyl meer mense werkloos en honger is. “Dit is in sulke tye dat jong mense in bendes beland. “Dis waarom ek met die jeug wil praat. Ek wil hulle laat verstaan dat hulle in staat is tot ’n beter lewe. “Ek wil die mense vertel van ons Khoi-herkoms. “Ons is afstammelinge van die eerste nasie op die planeet. “Ek wil met die jeug deel. Dis hoekom ek op TikTok is.” Op TikTok gebruik hy die naam Groovetown Productions.