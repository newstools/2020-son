JULIAN “Die Bus” Savea gaan voortaan vir die Wellington Lions in die Mitre 10 Cup-kompetisie uitdraf. Wellington Rugby het die afgelope week bevestig dat die voormalige All Blacks-vleuel ’n aanbod van Auckland en North Harbour van die hand gewys het. Die veteraan van 54 toetse het besluit om by sy broer, Ardie, in die hoofstad aan te sluit. Savea se eerste wedstryd sal waarskynlik die voorseisoen-kragmeting teen Manawatu op 5 September wees. Dis ’n week voor Wellington se eerste game van die kompetisie teen Waikato. Die Lions, onder hul nuwe afrigter, Leo Crowley, sal beter wil vaar ná hul nederlaag teen Tasman in die Premierliga-eindstryd. Voorreg Savea is egter vasgevang in Auckland, wat tans op Covid-19 alert-vlak 3 is. Die enigste game wat hy tot dusver gespeel het, was vir die klub Oriental Rongotai. Hy het op binnesenter uitgedraf. Hy kan eers van Maandag af na Wellington reis, want dis wanneer die stad se beperkings tot vlak 2 verslap word. Savea sê in ’n verklaring: “Ek is baie opgewonde daaroor om terug te gaan na waar dit alles vir my begin het. Om dié trui aan te trek beteken vir my alles. “Dis ’n eer en ’n voorreg om saam met my broers te speel.” Nadat hy vir Ories gespeel het, het Savea van sy Mitre 10 Cup-opsies gesê: “Ek is in Auckland gevestig. Ek moet besluit of ek wil terugkom of daar wil bly. Ek moet ’n besluit maak oor wat ook al vir my en my gesin die beste sal wees.”