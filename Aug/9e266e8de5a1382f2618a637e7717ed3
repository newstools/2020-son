DIE familie van ’n 64-jarige vrou eis antwoorde nadat sy glo met potblou merke uit die hospitaal ontslaan is. Familielede van Cynthia Matthews van Ocean View sê hulle is baie teleurgesteld in die toestand waarin hul mamma huis toe gestuur is nadat sy omtrent twee weke in die hospitaal gelê het. Kenneth Matthews, antie Cynthia se seun, sê aan Son sy ma is met ’n hartprobleem in die Groote Schuur-hospitaal opgeneem. Sy het toe ’n hartoperasie ondergaan. “Sowat twee weke gelede is my ma van die Vishoek-hospitaal na Groote Schuur oorgeplaas nadat sy glo ’n hartaanval gehad het. “Daar is ons ingelig my ma het ’n groeisel onder haar hart en dat die dokters sal moet opereer,” vertel hy. Kenneth sê hulle het sonder om twee keer te dink die go-ahead vir die operasie gegee omdat hul ma se lewe vir hulle belangrik is. Die operasie het toe verlede Donderdag plaasgevind. “Onthou, weens Covid-19 kon ons haar nie in die hospitaal besoek nie, so ons het nie geweet hoe dit met haar gaan nie. “Die minste wat hulle kon doen, was om ons in te lig dat alles goed afgeloop het, maar ons het niks van Groote Schuur gehoor nie. “Toe ek eventually ná die operasie met my ma praat, het sy out of it geklink en gesê sy het nie kinders of kleinkinders nie.” Die Maandag is die familie ingelig dat sy ontslaan word. Kenneth sê dit was vir hom vreemd omdat sy ma net ’n paar dae vroeër uit ’n operasie gekom het. Tronk “Ons het haar opgetel en sy het ons herken, maar toe ons by die huis kom en haar kleindogters haar bad, sien hulle die blou merke. “Toe ons haar vra wat gebeur het, toe sê sy ‘dis nie ’n hospitaal nie, dis ’n tronk’, en bars in trane uit.” Volgens Kenneth wil hy net antwoorde van die hospitaal hê. Ook oor sy ma se selfoon, wat tydens haar verblyf daar voete gekry het. “Sê net vir my wat julle eintlik gedoen het. Sy is nie net my ma nie, sy is iemand waarvoor julle responsibility gevat het om na te kyk. “En moet nie eens try om met die ‘ons het probeer om haar pols te kry’-verskoning te kom nie, want daai merke lyk soos mishandeling.” Alaric Jacobs, ’n woordvoerder van Groote Schuur, sê die hospitaal was nie bewus van hul bekommernisse nie en het kontak met die gesin gemaak. “Ons sal hulle betrek, die feite vasstel en die probleme wat genoem is, aanspreek. “Ons kan ook bevestig dat die foon nie gesteel is nie. Dit sal aan die seun oorhandig word,” sê Jacobs.