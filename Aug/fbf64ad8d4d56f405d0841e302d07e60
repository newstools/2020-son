OUDTSHOORN. – Die baie sanitiser maak haar hande soos skuurpapier. Só kla ant Miena (skuilnaam) wat diep ongelukkig is oor haar hande. Sy vertel: “Hierdie hande was my bate. Sag soos fluweel. Ek was iemand wat lief was vir brei met wol. “Maar dis dan by elke bleddie winkel sanitisers. “Dis seker die cheap stuff wat hulle aan jou hande spray. Aspris “By elke liewe winkel. “Dis daai goed wat so aan ’n mens se hande vreet. “Dis hoekom my man sê my hande voel soos skuurpapier aan sy lyf. Dit voel vir hom ek skuur sy lyf aspris.” Nog ’n antie, Susan (skuilnaam), kla: “Ek besef dis wet dat die winkels ’n mens moet sanitise. “En dat dit vir jou eie en ander se safety is. Maar ek hou nie van die cheap gemors nie. “Dis hoekom ek maar my eie sanitiser in my handbag saamdra. Dis al way.” Ant Miena gaan verder: “Ek moet saans maar Vaseline aan my hande smeer. “Dan draai ek van daai deurskynende plastieksakkies om my hande. Anders gaan ek nog my klere ook skuur. “Dis dan nou al vier maande van lockdown en sanitisers.” Ant Miena het haar hande aan ons gewys en gevra ons moes voel hoe haar “skuurpapier-hande” voel. Dit was werklikwaar nogal erg grof.