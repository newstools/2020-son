LADISMITH. – Werkers by die internasionaal bekende fabriek Ladismith Kaas meen bestuur tree nie ingevolge Covid-protokol op nie. Verlede week het dinge kookpunt bereik toe ’n werker met Covid-19-verwante issues glo beveel is om huis toe te gaan terwyl die res van die skof moes voortgaan met hul werk. Werkers het vasgekap en toe die middagskof inkom, wou hulle glo nie inval nie. ’n Meeting met fabriekbestuur is toe afgedwing. Werkers wat uit vrees vir viktimisering anoniem wil bly, sê ná die eerste Covid-geval by die fabriek is die werker se boots nog ’n week later tussen dié van die ander skof se mense gekry. ’n Werker sê: “Die manne vrees ook verlies aan inkomste omdat die fabriek nie betaal as jy in kwarantyn is nie. Aansteek “En daar is net vir twee ure gedekontamineer, dan moet die res van die skof weer verder werk. Covid-protokol word nie gevolg nie.” Werkers vrees ook dat hulle hul huisgesinne kan aansteek. Past. Abe Delport van die plaaslike rampbestuurspan stem saam met die werkers dat die fabriek Covid-protokolle verontagsaam. Renaldo Groenewald, besturende direkteur van Ladismith Kaas, sê: “Vier werkers is positief getoets. Ons voldoen aan ál die regulasies om ons personeel en besigheid te beskerm, maar ons personeel moet steeds huis toe gaan en interaksie hê met hul gemeenskappe waar die virus algemeen is.” Groenewald voeg by dat die aangetaste gebiede ná elke positiewe geval ontruim is vir diep skoonmaak en ontsmetting, terwyl noue kontakte geïdentifiseer en huis toe gestuur is om onder kwarantyn te bly. “Ingevolge regulering is hierdie personeel geregtig op siekteverlof of voordele ingevolge die tydelike Covid-19-verligtingskema. Ons bied kommunikasiekanale wat vir hulle toeganklik is. “Ons is daartoe verbind om die gesondheid en veiligheid van ons personeel te verseker. Net so vertrou ons dat hulle verantwoordelik sal optree deur die veiligheidsmaatreëls betreffende Covid-19 na te kom wanneer hulle nie by die werk is nie, ten einde hul eie gesondheid en veiligheid te verseker.”