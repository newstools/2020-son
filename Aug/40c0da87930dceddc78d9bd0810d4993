Die Westelike Provinsie Rugbyvoetbalunie (WPRVU) het Vyrdag hul innige meegevoel uitgespreek aan hul president, Zelt Marais, na die dood van sy broer, Eugene. Moneeb Levy, die adjunk-president van die WPRVU, het Vrydag aan Son bevestig dat hulle die hartseer nuus van die dood van Eugene Marais, die WP president, se broer ontvang het. Eugene was 61 jaar oud. Volgens Levy was Eugene die oudste van vier broers Zelt, Ashley en Marvin. Dié drie het voor eenwording vir die Univerals Rugbyklub in die City en Suburban-rugbyunie uitgedraf. Eugene was die enigste een wat vir die Progress-rugbyklub gespeel het. Hy sal onthou word as ’n blitsige vleuel, wat by tye ook uitgehelp het as ’n woelige losvoorspeler vir Progress. “Ons wil graag namens die WPRVU ons innige meegevoel aan Zelt, sy onmiddellike familie en vriende uitspreek,” het Levy gesê. “Ons wil ook aan Zelt se ma, mev. Lorraine Ellen Marais, sy skoonsuster Lucretia en haar en sy oorlede broer se kinders, Reynold en Ryan, sê dat ons hul pyn tydens hierdie moeilike tyd deel. Mag sy siel in vrede rus,” het Levy bygevoeg. 