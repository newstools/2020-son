DRIE Suid-Afrikaanse sportsterre, Bryan Habana, AB de Villiers en Kermit Erasmus, het in ’n webinaar gepraat. Hulle het hul stemme by ’n koor van stemme gevoeg wat vra dat mans opstaan teen geslagsgebaseerde geweld. Dié webinaar, Kritieke Gesprekke met Mans oor Geslagsgebaseerde Geweld, is deur die 1000 Women Trust, in samewerking met Pick n Pay, aangebied. Habana, ’n Bok-legende met 124 toetse op sy kerfstok, het gesê: “Ek is van mening dat ons as mans die probleem is (met betrekking tot geslagsgebaseerde geweld). “Ons moet ook die oplossing wees. “Jong seuns, ouer mans, ons moet ons deel doen, want ons is die probleem. “As ons nie ons deel doen as mans nie, gaan die kwessie van geslagsgebaseerde geweld net erger raak. “Hoe wys ons vir ons seuns hoe om aan vroue respek te betoon? Dit gaan vir ons as mans eerstens oor hoe ons ons eggenote behandel. “Hoe behandel jy haar fisiek en hoe vestig jy ’n liefdevolle omgewing. Jy kan emosie toon; jy kan teenoor haar erken jy was verkeerd en jy kan ’n sagter kant teenoor jou vrou wys.” Waardering Erasmus, doelskieter van Cape Town City en Bafana Bafana, het gesê: “Ek het twee pragtige dogters. Ek moet vir hulle wys hoe ek my vrou hanteer en dat ek met respek en goedhartigheid teenoor haar optree. “Dit gaan oor respek en om waardering te wys vir wat jou vrou vir jou gee, en dat daar geen meerderwaardigheid tussen die geslagte is nie.” De Villiers, ’n voormalige Protea-kaptein, het ’n beroep gedoen op mans om met hul seuns te praat oor hul belangrike rol in die samelewing om vroue en meisies te respekteer. “Ons moet ons seuns vandag wys en leer om goeie mans te wees. Hoe om hul ma’s en susters, tantes en onderwysers te behandel en hoe om hulself te respekteer sodat hulle die vroue in hul lewe kan respekteer.”