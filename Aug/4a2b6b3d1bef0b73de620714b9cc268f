DRIE pa’s van Moorreesburg het gister in die plaaslike landdroshof verskyn oor hulle na bewering minderjarige meisies gemolesteer het. Die drie verdagtes het aansoek om borgtog gedoen nadat hulle in afsonderlike voorvalle ’n 8-jarige, 4-jarige en 7-jarige meisie seksueel gemolesteer het. Een van die verdagtes, ’n 61-jarige ou toppie, het die 8-jarige na bewering verskeie kere seksueel gemolesteer. Sy aansoek om borgtog sal vandag voortgaan terwyl die ander twee verdagtes se sake tot 11 Augustus uitgestel is. Na bewering moes die kind haar kaal uittrek. Die ou toppie het haar toe betas en sy vinger in haar opgedruk. Hy het ook na bewering op haar gelê terwyl sy kaal was. Gedreig Volgens die meisietjie se oupa het die beweerde molestering by die verdagte se huis gebeur. Die man woon in ’n wendyhuis en sy dogtertjie en die slag­offer is maatjies. Die omgekrapte oupa sê: “Hy het my kleinkind baie te na gekom. Sy kry nou nog nagmerries en is vreesbevange. Hy het gedreig om haar én my dood te maak as sy gaan praat. “Sy het my kom vertel wat die oom gedoen het en dat haar koekie brand. “Hy het ook vir haar gesê dat hy ’n kind by haar gaan maak. “Die seerste van alles is dat die staatsaanklaer van Moorreesburg nie die saak op die hofrol wou sit nie. “Ek moes hulp van die Moorreesburg Aksiegroep inroep om my te help. “Ek kan mos nie weier om my kleinkind te glo nie. Sy sal nie so iets opmaak nie.” “As ek haar nie glo nie, dan kan enige een mos maar kom en haar molesteer. Hy sê verder: “ ’n Ander staatsaanklaer moes van Blue Downs uitkom om die saak te hanteer. “Ons hoop hy kry nie borgtog nie, want dan gaan die gemeenskap opstaan teen hom.” Volgens Neil Ackers, van die Moorreesburg Aksiegroep, het hulle ’n memorandum aan die hof oorhandig. Hulle staan borgtog teen. Ackers sê: “Ons betoog dat die verdagtes in die tronk moet bly en nie borgtog kry nie. Ons eis ook dat die staatsaanklaer wat al langer as 15 jaar by die hof werk, vervang moet word.”