ENIGE jong goalie wat ’n rolmodel soek, hoef nie verder as Stellenbosch se Lee Langeveldt te kyk nie. Die voormalige Santos, Milano United en Golden Arrows shot stopper is nie net ’n staatmaker op die veld nie, hy stel ook ’n goeie voorbeeld van die veld af. Dis omdat hy beskik oor ’n sterk karakter, hope vasberadenheid en uithouvermoë. Rooskleurig Dít was duidelik in Langeveldt se donker jare in die doldrums, toe hy van klub na klub moes skuif net vir ’n bietjie speelkans. Maar nadat Langeveldt drie seisoene gelede teruggekeer het na sy tuisdorp, Stellenbosch, om hom by Stellies aan te sluit, lyk dinge weer rooskleurig. Nadat hy vir ’n ruk tweede viool moes speel, het hy die nr. 1-trui teruggekry en hy maak die meeste daarvan. Langeveldt het tot dusver 5 clean sheets in sy vorige 11 wedstryde van die newbie in die Premiersokkerliga (PSL), asook ’n man of the match-toekenning. Sy vertonings teen Cape Town City en Kaizer Chiefs in die vorige twee wedstryde was baie indrukwekkend. “Dit verg net harde werk en geloof,” verduidelik die 33-jarige boorling van Stellenbosch. “Dit was natuurlik nie maklik as ’n second-choice goalie nie, maar as jou kans kom, moet jy dit met twee hande aangryp. Ek dink dis presies wat ek tans doen. “Ek moet ook coach Steve (Barker) lof gee vir sy rol en vertroue in my, nes vorige coaches soos Andre Bronkhorst, met wie ek in die verlede gewerk het.” Bronkhorst, die voormalige doelwagter-coach van Bafana Bafana, is glad nie verbaas oor Langeveldt se vertonings nie. Hy sê: “Ek dink hy het sommer die hele span gelig toe hy ingesluit is. “Hulle het clean sheets begin kry en punte ingesamel. Jy kan ook die selfvertroue sien in sy defenders, maar sy insluiting beïnvloed die hele span.”