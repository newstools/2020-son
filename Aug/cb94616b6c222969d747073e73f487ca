INWONERS is steeds in skok ná ’n ongeluk waarin ’n student laas Vrydag gesterf het. Die pad waarop die ongeluk gebeur het, het soos ’n slagveld gelyk soos die 12 beseerde kollegestudente daaroor gestrooi gelê het. Laurence Januarie (21), ’n N6-student, het op pad na ’n hospitaal gesterf. Twee studente wat ernstig beseer was, moes na Kaapstad en Kimberley gevlieg word. Hulle studeer aan die North­ern Cape Rural Technical Vocational Education and Training-kollege in Okiep. Die ongeluk het Vrydagmiddag op die N7-snelweg naby Springbok gebeur. Volgens van die studente het hulle lank vir hul vervoer gewag. Toe dit nie opdaag nie, het hulle op die oop laaibak van ’n privaat bakkie geklim. Die bestuurder, Yelrihs van Rooyen, het beheer oor die voertuig verloor. Intussen het die hoof van die landelike kolleges in die Noord-Kaap, Percy Sago, sy medelye betuig met die familie van Januarie en die beseerdes. “Ons bid vir die vinnige herstel van die beseerdes. “Die kollege se bestuur spreek sy spyt uit oor waarom die studente van private vervoer gebruik gemaak het.” Volgens Sago verskaf die kollege daagliks vir die studente veilige vervoer tussen die koshuise en die kampus. Van die ouers en studente stem egter nie heeltemal saam met die kollege-bestuur nie. Studente moet na bewering ure wag nadat hulle klaar is met hulle daaglikse klasse. Baie hitchhike dan, want daar is na bewering soms nie transport nie. Volgens ’n voormalige student, Grouline van Gent, moes sy ook baie gehike het. “Die klasse begin 08:00 of 09:00, maar die bus ry so vroeg soos 06:30 vanaf die hostel. Nadat klasse 12:00 ophou, moet ons weer wag tot 15:00, wanneer die bus terugry na die hostel. Kritiek “Studente het dus g’n ander keuse om privaat vervoer te gebruik nie.” ’n Beseerde student wat anoniem wou bly, sê weens swak vervoerreëlings word hulle genoop om daagliks te ryloop. Weens die aard van Mo­nique Witbooi se beserings is sy na Kimberley gehaas. Haar toestand was as kritiek bestempel. Van Rooyen, ’n tutor by Namakwaland Tutors, het ernstige nekbeserings opgedoen. Volgens die stigter en eienaar van Namakwaland Tutors, Justin Esau, is ’n suksesvolle noodoperasie in die Christiaan Barnard-gedenkhospitaal in Kaapstad op haar uitgevoer. Die plaaslike polisie ondersoek nog die oorsaak van die ongeluk.