DIE Wes-Kaapse minister van gemeenskapsveiligheid, Albert Fritz, is ongelukkig dat borgtog toegestaan is aan 'n vermeende Kaapse hitman. Fritz se departement het aan die nasionale vervolgingsgesag geskryf om verdere inligting te kry oor die omstandighede rondom Mustakim Scullard (20) se vrylating op borgtog van R1 500. Scullard staan in die Athlone-landdroshof tereg op die moord van 'n 19-jarige beweerde bendelid. "Scullard het volgens berigte twee rival gang menbers genader en albei geskiet. Die 34-jarige het weggekom, maar die 19-jarige slagoffer is van naby af doodgeskiet," lui Fritz se verklaring. "Scullard is deur getuies uitgewys en is twee dae later in Nellie Court gearresteer. Hy is in besit van 'n 9mm vuurwapen en 16 lewendige rondes ammunisie gevind." Fritz sê dit is kommerwekkend dat Scullard vrygelaat is. "Gangsterism is 'n groot bydraende faktor tot gewelddadige misdaad in die provinsie. Elke vlak van die regering moet saamwerk om te verseker dat geen steen onaangeraak gelaat sal word in die geveg teen dié maatskaplike euwel. "Ons polisiebeamptes se harde werk moet nie opgevolg word deur swak vervolging of die vrylating van 'n bekende hitman wat die lewens van onskuldige en kwesbare mense in gevaar stel nie."