DIE omstrede oud-Wallaby-heelagter Israel­ Folau (31) het ’n “persoon­like keuse” gemaak om nie Sondag voor sy span se nederlaag in ’n rugbyligastryd teen St. Helens die knie te buig nie. Só het Steve McNamara, die Catalan Dragons-afrigter, aan die BBC verduidelik. Die meeste spelers van albei rugbyspanne het op die een knie afgesak ter ondersteuning van die Black Lives Matter-beweging. “Die spelers en ons afrigtingspan het hierdie kwessie­ ná die wedstryd in diepte bespreek,” verduidelik McNamara nadat sy span met 6-34 verloor het. “As klub is ons gekant teen alle vorme van rassisme. “Almal moet gelyke geleenthede kry. “Daar was egter sekere spelers en lede van die bestuurspan wat besluit het om nie die knie te buig nie,” sê die afrigter. “Vir elkeen van hulle was dit ’n persoonlike keuse. “Hulle het hul redes daarvoor. Daarom het ons besluit­ om dit te respekteer.” Dit het die laaste paar weke die norm geword dat spelers voor hul wedstryde op die knie neersak, hoewel almal dit nie doen nie. Folau is in 2019 deur die Australiese Rugbyunie die deur gewys. Dít het gevolg nadat die speler omstrede­ homofobiese uitlatings in die sosiale­ media gemaak het. Folau het toe daarna in Januarie­ ’n kontrak onderteken om vir die Catalan Dragons in Perpignan, Frankryk, te speel.