“AS DAAR een ding is wat ek uit hierdie experience geleer het, is dit dat ons moet uitkyk vir mekaar en lief vir mekaar moet wees.” Met hierdie woorde het Lyle Europa (34) van Colorado Park in Mitchells Plain weer op dieselfde spot waar hy byna ’n week gelede geskiet is, gepreek. Europa is verlede Sondag in die bors geskiet terwyl hy by ’n huiswinkel in Montanastraat van sy kar beroof is. Die voorval is nou egter vir baie ’n inspirasie. Europa sê al voel hy asof sy bene afgesny is, is hy net dankbaar dat hy lewe. “Ek onthou dit was nog twee minute voor agt die aand. Ek het, nadat ek by die winkel was, in my kar gesit om ’n boodskap te stuur dat ek veilig in die area is. “Toe ek opkyk, toe staan daar ’n ou met ’n gun by my passasierskant en die ander ou by mý deur. “Ek het toe uitgeklim sodat hulle die kar kon vat, maar toe rig die een ’n gun op my. “As ek nie die vuurwapen weg van my kop af gestoot het nie, sou hy my vir seker doodgeskiet het.” Inkomste Europa sê ’n warm gevoel het oor hom gespoel toe die skoot afgaan. “Ek het toe na die winkel gehardloop toe rig al twee die mans hul vuurwapens na my. Ek het begin bid en gevra dat hulle my nie skiet nie en toe ek weer opkyk, het hulle in die kar geklim en weggery.” Europa, ’n eks-druggie, sê hy kan net God bedank vir Sy hand oor hom. “My werk-laptop was in die kar. Dit was my enigste bron van inkomste, maar ek is net dankbaar vir die lewe. “Ek weet dat God groot planne vir my lewe het.” Europa sê hy wil hê mense moet ’n positiewe boodskap uit sy storie vat. Volgens die inwoners gebeur daar amper elke week ’n soortgelyke geval in die area en mense moet deesdae versigtiger in hul omgewing wees. Shafiek Joubert (59), wat al vir meer as 10 jaar in Colorado Park woon, sê hijackings in die area het in die lockdown toegeneem. Polisie “Dis iets om oor bekommerd te wees, want mens sien nie eintlik polisie in die area nie. “Dinge raak al hoe erger. Twee weke gelede het hulle iemand tot binne-in sy huis gevolg en toe beroof. “Die polisie kan gerus meer sigbaar wees,” meen Joubert. Sers. Noloyiso Rwexana, ’n polisiewoordvoerder, het die voorval bevestig en sê dat niemand nog in verband met Europa se skietvoorval vasgetrek is nie.