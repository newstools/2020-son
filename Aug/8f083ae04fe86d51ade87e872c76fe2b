DAAR is belowende tekens van 'n afname in Covid-19-infeksies, hospitalisasies en sterftes in die Wes-Kaap. Die styging in infeksies en hospitalisasies in die Garden Route wek egter kommer. Alan Winde, premier, sê die gesondheidsorgstelsel in die gebied is onder toenemende druk. "Ons glo dat baie areas regoor die provinsie op verskillende vlakke van hul infeksiekurwe is en die Garden Route het dalk nog nie hul peak bereik nie. "Dit is daarom belangrik dat ons volhou om hard te werk en te verseker dat ons die verspreiding regoor die provinsie vertraag." Die Wes-Kaapse departement van gesondheid gaan nou bykomende hulpbronne aan hospitale in die streek toeken. Dit sluit in bykomende personeel en die toerusting nodig om hoë vloei nasale suurstof toe te dien. Die hospitale in Oudtshoorn en Knysna het reeds toerusting ontvang. Winde sê die Garden Route-distrikmunisipaliteit se gesondheidswerkers doen reeds huisbesoek by mense wat positief getoets het en maak seker dat hulle in afsondering is. Begrafnisse word ook bygewoon om toe te sien dat protokol gevolg word. Bonginkosi Madikizela, minister van vervoer en openbare werke in die provinsie, gaan oor die lang naweek 'n draai in die streek maak. Roadbloacks gaan dan in Bitou, Knysna en George gehou word om seker te maak langafstand-taxi's is net 70% vol gelaai. Nomafrench Mbombo, Wes-Kaapse minister van gesondheid, gaan ook volgende week op 'n vier dae lange besoek aan die streek.