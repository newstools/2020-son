DIE virtuele Run Your City Series-wedloop (RYCS) vind vanjaar op Erfenisdag – Donderdag 24 September – plaas. Michael Meyer, die besturende direkteur van die wedloop-organiseerder Still­water Sports, is uiteraard teleurgesteld dat hulle die tradisionele Durban 10K CITYRUN­ en die Joburg 10K CITYRUN weens die pandemie moes kanselleer. Die Kaapstad 12K CITYRUN wat in die lockdown-tyd sou plaasvind, is vroeër vanjaar ook gekanselleer. Meyer en sy span het dus besluit om met die konsep van die Heritage Day Virtual Run vorendag te kom. “Dis ’n opwindende toevoeging tot die bestaande reeks wedlope,” het Meyer­ gister in ’n verklaring verduidelik. “Deelnemers van alle vlakke van die samelewing sal in ’n gees van kameraderie, trots en feesviering kan verenig. “Met events van massa-deelname wat tans in Suid-Afrika opgeskort is, is ons opgewonde om Nasionale Erfenisdag vir die eerste keer saam met duisende hard­lopers in ’n virtuele sfeer te vier. Inspireer “Die huidige omstandig­hede het tot ’n nuwe golf van virtuele sportaktiwiteite gelei wat in Suid-Afrika en wêreldwyd begin is.” Bonga Sebesho, hoof van FNB se borgskappe, sê: “Die Heritage Day Virtual Run is ’n wonderlike inisiatief wat mense sal inspireer om aan alle sportkodes deel te neem. “Dit help ook om voort te bou op die gees van nasiebou en eenheid onder almal. “Ons is waarlik trots om deel te wees van hierdie geleentheid.” Deelnemers wat reeds ingeskryf en betaal het, het drie opsies om van te kies. Opsie 1 is om hul inskrywing na die Virtuele Erfenisdag-wedloop oor te dra. Hulle kan só deel wees van die Erfenisdag-feesvieringe. Opsie 2 is om die inskrywingsgeld aan een van die amptelike liefdadigheidsorganisasies te skenk. En opsie 3 is om ’n volledige terugbetaling te ontvang. Bestaande Durban 10K CITY­RUN- en Joburg 10K CITYRUN-deelnemers sal direk­ gekontak word. Die inskrywingsfooi vir die wedloop is R195. Dit sluit ’n Race Pack van R300 in. Die wedloop begin 08:00 en die afsny-tyd is 12:00. Langasems kon reeds van gister inskryf. Die sluitingsdatum is middernag op Dinsdag 22 September. Besoek runyourcityseries. com vir meer inligting.