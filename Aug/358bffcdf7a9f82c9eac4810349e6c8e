DIE familie van die vermoorde tiener van Barrydale is Donderdag toegang tot die hof geweier waar hul kind se vermeende moordenaar verskyn het. Volgens die familie was daar ’n polisielint voor die Barrydale-hof vasgemaak en hulle is aangesê om agter die lyn te staan. Cops het Petrus September (37) toe in die hof ingelei. Hy loop hof vir die moord op Liezel Booysen (14). Donderdag was sy derde verskyning in die Barrydale-landdroshof. Die staat voer aan dat hy Booysen, ’n leerder aan die Laerskool BF Oosthuizen, vermoor het deur haar met ’n skerp voorwerp keelaf te sny. Sy het ook steekwonde aan haar bolyf gehad. Volgens ’n familievriend van die Booysens was September ten tyde van die voorval soos ’n huiskind in die Booysens se huis. Die aand voor die voorval het hy ook by die Booysens gekuier, sê die inwoners. Liezel se lyk is ná ’n kort soektog in Julie in ’n diep ­gat op die dumping site buite die woonbuurt gevind. Sy en haar tjommie het na bewering vroeër die dag September se kamer skoongemaak vir betaling. Hy het kinders onder valse voorwendsels saam met hom laat loop, waarna hy Liezel toe glo tot by die vullishoop geneem het. Die vriendin het weggekom. Die saak is tot 15 Oktober uitgestel.