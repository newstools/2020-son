DIE departement van gemeenskapsveiligheid het Vrydag kragte saamgesnoer met polisievroue om ’n bewusmakingsveldtog in die Steenberg-gebied te hou. Die span het dié Vrouemaand inligting in hierdie gebied versprei oor geweld teen vroue. Albert Fritz, minister van gemeenskapsveiligheid, het die program verwelkom. Dit is afgeskop met ’n inligtingsessie by die Retreat-gemeenskapsaal. Vandaar het die groep vroue uitbeweeg na ’n padblokkade in Prince George rylaan, waar inligtingstukke aan padgebruikers uitgedeel is. Die groep het toe verskuif na drie verskillende sentrums vir bejaardes, waar hulle pakkies aan die inwoners uitgedeel het. Fritz sê: “Ek verwelkom die goeie, noue samewerking deur die groep vroue van die polisie en my departement. Dit bring net weer tuis dat noue samewerking tussen die departement en die polisie dié tipe misdaad meer kan hokslaan.” Hy voeg by dat geweld en die groot aantal vieslike moorde op vroue kommerwekkend is, maar dat groter samewerking ’n bydrae kan lewer. Ander eenhede wat teenwoordig was, was dié wat voertuigmisdaad ondersoek, die honde-eenheid en beamptes van die verkeersafdeling. Fritz het hom terselfdertyd sterk uitgespreek oor die jongste moord op ’n vrou, Nomvuzo Atoli (22), wie se lyk op ’n vullishoop naby die Siyanyanzela-plakkerskamp aangetref is. Hy het sy meegevoel uitgespreek met haar geliefdes.