DIE dood van ’n plaaswerker is ná ’n paar maande steeds ’n raaisel vir sy familie. Isak Pienaar het na bewering Sondagaand 12 Junie afgeval van die dak van ’n plaashuis waar hy gewerk het. Dít is hoe dit deur die plaaslike polisie aan sy saamleefvrou, Petronella de Koo (31), oorgedra is. Hierna het gerugte egter die ronde begin doen dat hy van buite af deur ’n plaashuis se skoorsteen geklim het. Hy het hierna teruggeklim na buite en toe geval. Die twee het op die plaas Perdekloof naby Middelpos in die Noord-Kaap gewoon en gewerk. ’n Verslae De Koo sê sy soek net die waarheid rondom Pienaar se dood. “Daar is deur die polisie gesê Isak het van ’n dak afgeval, maar hulle het nooit gesê watter dak nie. Ek kon ook nie eens die lyk sien of uitken nie.” Wag Volgens haar suster Ge­truida Ryck het ’n plaaslike begrafnisondernemer in Calvinia gesê hulle kon nie die lyk sien nie omdat dit “nie ’n mooi gesig” was nie. De Koo sê verder Pienaar se klere is Kaap toe gestuur vir forensiese ondersoek. Tot dan wag sy om closure te kry. ’n Polisiewoordvoerder, kapt. Olebogeng Tawana, het gesê die cops stel tans ondersoek in na die omstandighede rondom Pienaar se dood.