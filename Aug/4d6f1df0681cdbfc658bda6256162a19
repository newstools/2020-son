ESKOM se beperkte kragstelsel dié week, weens die ondiensbaarheid van verskeie eenhede, kan tot nóg loadshedding lei. Hul ondiensbaarheid is omdat hulle onklaar geraak het weens vertragings in die instandhoudingsprogram. Die kragreus het Sondagaand in 'n verklaring gesê hoewel sommige van die eenhede teen Maandag weer in werking sal wees, word verwag dat die stelsel steeds vir die week onder druk sal wees. "Eskom wil die publiek daaraan herinner dat die verouderde opwek-infrastruktuur onbetroubaar en onstabiel is," lui die verklaring. "Hoewel Eskom-spanne hard werk om baie van die opwekkingseenhede so gou moontlik terug in werking te kry, kan enige agteruitgang in die opwekkingsvermoë die land weer in loadshedding dompel." Eskom het die publiek gevra om kragverbruik te verminder.