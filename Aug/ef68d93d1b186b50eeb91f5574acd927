DIE Stad Kaapstad se wetstoepassingsdienste moes tussen April en Julie op 260 onwettige grondbesettings reageer. Meer as 40 wetstoepassers en metropolisielede is ook al beseer. Tertuis Simmers, Wes-Kaapse minister van menslike nedersettings, sê die voorbokke van grondgrype moet onmiddellik gearresteer word. "Dit het duidelik geword dat dié, wat aandadig en betrokke is by dié onwettige gebeure, net kriminele intensies het. Die afgelope naweek se onwettige grondbesetting en daaropvolgende skade wat by die Kraaifontein-renbaan aangerig is, is 'n voorbeeld daarvan." Simmers sê hy het reeds gesprekke gevoer met Albert Fritz en Anton Bredell, onderskeidelik die Wes-Kaapse ministers van gemeenskapsveiligheid en plaaslike regering. "Ons sal vandeesweek verdere gesprekke het met die res van die kabinet en Stad Kaapstad omdat dit belangrik is dat maatreëls gevind word om te help om dié kwessies vinnig aan te spreek." JP Smith, mayco-lid vir veiligheid en sekuriteit, sê die aanvalle op personeellede is onaanvaarbaar, maar gaan hulle nie keer om grond en inwoners van aanvalle te beskerm nie. Smith sê die nasionale regering moet kennis neem van die omvang van die geweld en na vore kom om dit onder bedwang te bring.