SALMAAN Moerat glo die lockdown kan voortaan nog voordelig vir die loopbane van Suid-Afrikaanse spelers wees. Die 22-jarige Stormers-slot meen die inperking kan as ’n bedekte seën beskou word, aangesien die spelers lekker uitgerus en honger vir rugby gaan wees. Die voormalige kaptein van die Bababokke het gister in ’n aanlyn gesprek gesê: “Dit is nie net voor­delig op die lang termyn nie, maar ek glo dit is ook goed op die kort termyn. Fiks “Die spelers het baie tyd op oefenfietse spandeer en die groep as ’n geheel is in baie goeie shape. “Almal is baie fiks. Die lockdown het die spelers uiteraard honger gemaak om terug te keer na rugby. “As jy byvoorbeeld kyk na ’n speler soos Dan Carter, wat voorheen ’n sabbatical van ses maande gevat het, sal jy sien hoe dit hom gehelp het. “Terselfdertyd is dit ook baie belangrik dat ’n goeie grondslag gelê word. Ek is seker dat ons minstens vyf weke van ordentlike kontakoefening sal hê voordat ons weer rugby begin speel. “Dit sal veral vir ons goed wees in terme van be­serings. Ek glo dit sal nadelig wees in terme van be­serings as ons te gou begin speel.” Benewens Carter, die All Black-losskakel, is ’n speler soos Brodie Retallick, die ster-All Black-slot, ook ’n blaaskans gegun. Moerat stem saam dat te veel rugby sy tol op veral die voorspelers kan eis. Hy sê: “Die hoeveelheid kontak wat jy as ’n voorspeler in wedstryde vat, is geweldig hoog. “ ’n Blaaskans is goed, maar terselfdertyd moet jy slim daarmee werk om jou liggaam voor te berei om terug te keer na die game.” Die Nieu-Seelanders het vroeër as almal teruggekeer met ’n voorseisoen van slegs vier weke. Toestand Baie van hul voorste slotte, soos Scott Barrett, het reeds langtermyn-beserings opgedoen. Hulle sal dus die Rugby Championship misloop. Moerat glo die Bokke sal dalk in ’n beter toestand wees. Hy sê: “Ons gaan ’n langer voorseisoen hê en hopelik sal ons beseringsyfers nie so hoog wees nie en ons sal ’n volsterkte- Springbok-span in die veld kan stoot. “Vir twee of drie maande het ons geen rugby gespeel nie. Dit behoort in ons guns te tel.”