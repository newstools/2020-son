DIE nuwe bestuurder van Juventus, Andrea Pirlo, sal Paulo Dybala dié somer vir Manchester United aanbied in ’n poging om Paul Pogba weer te laat sign. Dís luidens berigte in Italiaanse nuusblaaie, wat herkou aan die jaarlikse Pogba-na-Juve-gerugte. Dié gerugte is stapelvoedsel gedurende die transfer window sedert Pogba in 2016 van Turyn na United teruggekeer het. Tuttosport meen die Serie A-kampioen kan United oorreed om Pogba dié somer prys te gee deur die striker Dybala as deel van die transaksie aan te bied. Gazzetta dello Sport bespiegel dat United ’n afsonderlike transaksie oor die Argentynse internasionale speler kan beklink as ’n ruiltransaksie oor Pogba hom nie geval nie. Luidens Gazzetta dello Sport sal ’n Dybala-oordrag sowat €100 miljoen (sowat R2 miljard) kos. Die Argentyn sou blykbaar verlede seisoen na Old Trafford geskuif het, maar United het die transaksie heroorweeg. Sedertdien het Anthony Martial en Marcus Rashford voorlangs aan die gang gekom. Hulle en die belowende tiener Mason Greenwood, wat ’n produk van United se sokkerakademie is, bied die bestuurder, Ole Gunnar Solskjær, baie opsies. Defensa Central berig dat United reeds by Real Madrid navraag gedoen het daaroor om Vinícius Júnior­ te sign as hy Jadon Sancho nie dié seisoen kan werf nie.