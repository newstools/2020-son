HULLE soek net hul toilette terug. Dis al wat inwoners van Jamestown in Stellenbosch voor vra. Hulle is nou al raadop oor hul buite-toilette wat al vir meer as 'n maand uitgehaal is, maar nooit weer teruggebring is nie. Een van die inwoners, Elizabeth Fortuin, vertel die toilette is uitgehaal omdat die munisipaliteit na bewering van verskaffer verander het. Fortuin sê hulle moet nou heeltyd van emmers gebruik maak en dat dit ongemaklik is omdat mense nou toilette moet deel. Dit nadat elkeen hul eie toilet gehad het. "Hier bly ou mense en kinders.” Fortuin, wie wel haar toilet terug gekry het, bekommer haar oor die ander gesinne wie nog wag. Volgens Fortuin is die munisipaliteit al telkemale gebel, maar daar kom net geen antwoord nie. "Niemand kom ook navore om aan die inwoners te verduidelik wat aangaan nie." Sy voeg by dat drie tot vier gesinne nou saam een toilet moet gebruik. "Die mense weet nie wat om te doen nie en soek net hulle toilette." Nog 'n inwoner, Ronald Messiah, vertel die toilette is verlede maand in die vroeë-oggendure uitgehaal. "Niemand was ingelig dat hulle die toilette gaan kom haal nie." Messiah en sy gesin is een van dié wie nog nie hul buite-toilet teruggekry het nie. Stuart Grobbelaar, woordvoerder vir die Stellenbosch munisipaliteit, sê daar was weens lockdown ongelukkig vertragings met die aanstelling van ‘n nuwe kontrakteur. "Die proses is aan die gang om ‘n nuwe kontrakteur so gou moontlik aan te stel," het Grobbelaar gesê.