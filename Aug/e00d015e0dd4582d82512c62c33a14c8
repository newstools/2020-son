LADISMITH. – Die jaws of life moes ingespan word ná ’n ongeluk waarvan die slag van die impak etlike strate ver gehoor kon word. ’n Wit Opel Astra, met ’n afdiens cop, Patrick Malgas, agter die stuur, het op die R62 se afdraai na die woonbuurt Nissenville gebots teen ’n mini­bus-taxi, bestuur deur Gershwin Titus. Daar was agt mense in die taxi. Die SAPD ondersoek tans die voorval. Titus was op pad van die plaaslike kaasfabriek af om fabriekswerkers by hul huis te gaan aflaai. Die Astra was vanuit die rigting van Zoar onderweg na Ladismith. Bevry Volgens ’n omstander het die Astra die taxi aan die bestuurder se kant getref en Titus moes by die passasierskant uitklim. Die polisie en nooddienste was daarna gou op die toneel. Die meganiese kake is gebruik om van die insittendes te bevry, waarna beseerdes per ambulans na die Alan Blyth Hospitaal geneem is. Almal is intussen ontslaan. Sers. Chris Spies, polisiewoordvoerder, het by navraag gesê: “Die omstandighede rondom die ongeluk word ondersoek. Inligting beskikbaar op hierdie stadium dui daarop dat twee voertuie, ’n Opel Astra en Toyota Quantum, gebots het. “Albei bestuurders is na die hospitaal geneem. “Die speurders ondersoek ’n saak van roekelose en nalatige bestuur.”