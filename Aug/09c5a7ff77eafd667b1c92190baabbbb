GOEDDOEN is kwaaddoen. Só glo Magdalena Arries van die Rand, buite Calitzdorp, noudat sy met ’n “huurder-kopseer” sukkel. Arries vertel: “Twee familielede het gevra of hulle nie solank in my huis in Bergsig kan bly nie. “Omdat ek jammer was vir hulle, het ek gesê dis oukei, maar as ek die huis nodig gaan kry, moet hulle asseblief leegmaak.” Arries se kopseer het begin nadat die muur van die huis van haar pa, Jan, wat op die plaas Groenfontein bly, omgewaai het. Oupa Jan woon tans nog in die huis, maar dit begin glo ál gevaarliker word. Volgens Arries het sy toe die “huurders” so ingelig. “Hulle het uitstel gevra tot laas maand toe. En toe ek weer gaan, toe stuur hulle die polisie na ons toe,” kla Magdalena. Menichia Arries, Magdalena se dogter, voeg by: “Hulle bly verniet. Al vier jaar lank. Hulle betaal nie eens huur nie. Transport “Mamma het goed gedink om hulle te help. “Ons kan mos nie dat die mure op oupa inval en ander mense bly in ons huis nie?” Volgens Arries was sy al by die polisie, maar hulle het haar na die munisipaliteit gestuur vir haar kaart en transport. Antoon Apollis, een van die “huurders”, het Magdalena vir uitstel gevra. Reggie Timmie, dorps­bestuurder, het bevestig die huis behoort aan Arries. Hy’t Arries versoek om direk met hom te skakel en hom by sy kantoor te gaan sien om die saak te ondersoek.