“NOUDAT ons hoog­geregshof toe gaan, weet ons dis nie ’n verloorsaak nie. Dis ’n wensaak hierdie en ons gaan tot die einde wen.” Met hierdie dankbaarheid en sekerheid het die familie van Ayesha Kelly buite in die reën voor die Mitchells Plain-landdroshof omtrént gejubel. Die 10-jarige pragpoppie se saak is in minder as ’n jaar voltooi en na die Wes-Kaapse hooggeregshof oorgeplaas. Kleine Ayesha is in die Desember skoolvakansie noodlottig gewond toe sy in bendekruisvuur beland het. Sy was op pad na ’n huiswinkeltjie net enkele meters van haar huis toe die skote begin klap het. Die leerder van die Primêre Skool Tafelsig is in die rug getref en het later op die toneel beswyk. Die saak het groot media-aandag gekry, asook die aandag van die nasionale polisieminister, Bheki Cele. Cameron Julies en Nathaniel Arendse is vir die moord gearresteer en later is ’n derde verdagte, Chadwin Williams, ook ná flinke ondersoekwerk vasgetrek. Arendse, wat voorheen bail wou hê, is tydens die saak in die tronk dood. ’n Bron verduidelik aan Son dis hoekom hulle die klagte teen die oorlede Arendse moes terugtrek. Intussen het albei die beskuldigdes, Julies en Williams, se klagstaat gegroei nadat 10 ekstra sake teen elk van hulle geopen is. Vier klagte is poging tot moord, een moord en vyf het te doen met die verbreking van die Poca-wet. Inshaaf Kelly, Ayesha se mammie, sê al mis sy haar dogtertjie elke dag en nag, is sy bly dat haar kind justice gaan kry. “Ek voel opgewonde, want dis wat ek wou hê. “Ek wou hê hulle moet straf in die hooggeregshof kry. “Ek is baie bly omdat die saak ook so gou vorentoe beweeg het en ek wil die polisiebeamptes bedank vir die goeie werk wat hulle gedoen het.” Fayrouz Kelly, Ayesha se ouma, kon gister ook nie genoeg haar dank betoon nie. Fayrouz verduidelik dat sy vantevore gevoel het om moed op te gee, maar te danke aan die ondersteuning van die gemeenskap en veral die ondersoekbeampte sers. Bradley Schuurman het sy moed gehou. “Daar was baie tye dat ek net wou opgee, maar die detective het my verseker dat ons nie weer eens die mense gaan wees wat verloor nie. Staar “Hy was elke keer daar toe ek gebel het. “Hy het my gesê om nie moed te verloor nie en kyk nou. “Nou staar hulle meer klagte in die gesig.” Julies en Williams gaan die res van 2020 in Polls­moor deurbring en sal eers weer op 5 Februarie volgende jaar in die Wes-Kaapse hooggeregshof verskyn.