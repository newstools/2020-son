ASHTON. – Gesinne hier ly honger omdat hulle nooit hul beloofde kospakkies gekry het nie. Vingers word nou gewys na Magrieta Gertse en haar vriendin Esther Bosjan. Gertse het die afgelope week vinnig op haar perdjie gespring toe Son navraag doen oor die Sassa-kospakkies wat nog nooit by die mense afgelewer is nie. “Ek is mos nie Sassa nie en wie is daai mense wat dié goed kwytraak?” het Gertse diep vererg gevra. Volgens Gertse was sy nooit verantwoordelik om mense se name neer te skryf vir kospakkies van Sassa af nie. Gertse erken wel dat Bosjan haar voorstoep gebruik het. Sy was ook teenwoordig toe Bosjan mense se name neergeskryf het. Gertse het daarop gehamer dat sy nooit mense se name of hul ID-nommers afgeskryf het en gesê het hulle sal kospakkies ontvang nie. Sy het gedreig om almal wat haar beskuldig het hof toe te sleep. Die vroue sing egter ’n ander deuntjie en sê Bosjan én Gertse het op Gertse se voorstoep name en ID-nommers neergeskryf en vir hulle die kospakkies beloof. Lydia Damonds sê sy het ook haar besonderhede verskaf, maar het tot nou nog geen kospakkie ontvang nie. Irma Frieslaar was gister glad naar soos haar maag van honger skree en kon skaars woorde uitkry oor haar beloofde kospakkie. Roseline Cloete moan ook. “Baie ander mense het die kospakkies by hul huise afgelewer gekry, maar onse vroue hier in Olienstraat het nog niks ontvang nie.” Ouma Jane Thompson (78) wag ook al maande vir haar parcel. “Hier was al baie mense by my. Ek kan nie meer onthou wie nie. Hulle het my naam gevat en gesê ek sal ’n kospakkie kry,” vertel Thompson. ’n Gemeenskapswerker, Amanda Meyer, sê mense trek tans swaar en hul koskaste is leeg. Meyer sê hoewel daar mense is wat kospakkies ontvang het, is dit onduidelik hoekom ander niks gekry het nie. Toe Son by Bosjan navraag doen, het sy gesê sy gaan nie vir Son of die mense entertain nie. “Die tyd van kospakkies is lankal verby. Waar kom hulle nou nog aan kospakkies? “Verwag mense dan ek moet vir hulle kospakkies gee as hulle hul name gee?” Shivani Wahab, senior kommunikasiebestuurder by Sassa, sê Sassa kan bevestig dat sy tolvrye nommer by die aanvang van lockdown op vlak 5 gebruik is as ’n platform vir diegene wat nie ’n inkomste gehad het nie. Naamlyste van diegene wat hulp in die vorm van kospakkies benodig, is deur gemeenskapsleiers aan Sassa gestuur. Vir enige aansoek om maatskaplike noodverligting vereis Sassa die volle naam en ID-nommer. Sassa stuur die inligting deur sy Socpen-stelsel om te verifieer dat aansoekers nie reeds ’n maatskaplike toelaag ontvang nie. Sodra die aansoek goedgekeur is, kontak ’n beampte van Sassa die aansoeker om te reël dat die noodverligting oorhandig word. “As daar sprake is van bedrog wat vermoed word, moet gemeenskappe elkeen rapporteer wat kospakkies gebruik het vir politieke gewin,” sê Wahab.