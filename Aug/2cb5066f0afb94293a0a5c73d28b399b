“DIT het gelyk asof sy net slaap.” Só sê die dogter van ’n vrou wat vandeesweek in ’n gru- motorongeluk gesterf het. Togieda Petersen (53) se kar het Maandagmiddag in Bofors Circle, Epping, gerol. Die kar het voor dit twee ander voertuie getref en toe op sy dak te lande gekom. Petersen het ’n hartaanval agter die stuur gehad terwyl sy van haar werk af huis toe bestuur het. ’n Video van die nadraai van die ongeluk is wyd op WhatsApp en in ander so­siale media versprei. Op die video help iemand Togieda, wat by ’n klerefabriek gewerk het, uit haar kar en lê haar dan langs die wrak neer. Wiedaad Petersen (35), oudste dogter van die ma van drie, sê die mense wat die video in die sosiale media gelaai en gedeel het, is onsensitief. Sy sê sy het Maandag bekommerd begin raak toe haar ma nie op haar boodskappe reageer nie. ’n Familielid het haar toe gebel en gevra of sy die ongeluk gesien het. Wiedaad het haar ma gebel, maar ’n vreemdeling het opgetel en gesê haar ma is dood. Sy sê tranerig: “Ek het oor die foon gegil. Ek het gesê dit kan nie wees nie. “Ek het dan vroeër met my ma gesels en ek wou dadelik by die toneel uitkom. Ek wou self sien wat gebeur het en toe ek daar kom, het dit unreal gelyk. “My ma het langs haar kar gelê. Sy het geen sigbare beserings op haar gehad nie. “Haar gesig was netjies. Sy het gelyk asof sy net slaap. Dit het nie gevoel sy is dood nie. Sy het gelê op dieselfde manier hoe sy gewoonlik slaap.” Aanstoot Wiedaad se broer, Abdul-Waqeel (20), en haar dogter, Azraa (11), was saam met haar op die toneel. Togieda het nog ’n dogter, Malika (28). Wiedaad sê verder sy het baie aanstoot geneem oor die video wat versprei is. “Ek voel dit is baie disrespectful­ teenoor die familie,” verduidelik sy. “Daai images is nou al wat ons het om te cherish as hoe sy gelyk het tydens haar laaste oomblikke op aarde. “Mense moet dink voordat hulle goed plaas en forward. “Sou hulle dit like as dit hul familielid was?” Abdul-Waqeel sê sy ma was die een wat hom aangemoedig het om op skool te bly toe hy dit wou los. “Sy is die rede dat ek my passie vir diesel mechanics gevolg het,” sê hy. Wiedaad voeg by: “My ma was die glue wat ons saamgehou het in tye wat ons nie saam wou wees nie.”