DIE druk op Graeme Smith, Suid-Afrika se direkteur van krieket, laai op en dis onseker vir hoe lank die voormalige Protea-kaptein nog opslagballe kan trotseer voordat hy uiteindelik swig. Smith (39) word daarvan beskuldig dat hy uit voeling is met kwessies rondom transformasie. Hy word ook uit verskeie oorde gekritiseer vir sy rol in beweerde rassisme en ongelykheid in sy termyn as kaptein. Smith was tussen 2003 en 2014 aan die stuur van die Proteas. Suid-Afrika kon in dié periode nie ’n enkele ICC-toernooi wen of selfs net die eindstryd haal nie. Die span se etiket as “chokers” het onder sy kapteinskap toe éérs gekleef. Vennootskap Hul grootste sukses in dié termyn was waarskynlik die tuisreeks teen Ricky Ponting (kaptein) se Aussies in 2006 toe hulle die reeks eendagwedstryde (ODI’s) met 3-2 gewen het. Die beslissende ODI was die vyfde een op die Wanderers. ’n Uitstekende vennootskap deur Smith (90) en Herschelle Gibbs (175) en ’n onoorwonne 50 deur Mark Boucher het die Pro­teas in staat gestel om die bykans onmoontlike teiken van 434 lopies met een paaltjie staande in die laaste beurt verby te steek. Smith se span het in rooibalkrieket beter gevaar en in reekse in Australië back-to-back-oorwinnings oor die gasheer behaal. Die Proteas was vir ’n ruk die wêreld se voorste span in toetskrieket ná ’n reeksoorwinning oor Engeland in 2012. Smith het beduidende rolle as openingskolwer en kaptein in dié reekse gespeel. Hy spog met die ongelooflike rekord dat sy span nie ’n enkele toets verloor het uit die 27 waarin hy ’n 100-tal aangeteken het nie. Gibbs het egter in 2010 in ’n omstrede boek, To the Point, die sluier gelig op die sogenaamde “big 4-kliek”, bestaande uit Smith, Mark Boucher, Jacques Kallis en AB de Villiers. Aangestel Hy beweer hulle het sake in die Proteas-kamp beheer. Smith het sedert sy uittrede in 2014 meestal krieketkommentaarwerk op TV gedoen voordat hy in Desember as direkteur van krieket aangestel is. Sedertdien het verskeie oud-spanmaats hom onder die bus gegooi én sy bevoegdheid word bevraagteken. Hy word ook daarvan beskuldig dat hy sy tjommies Boucher, Kallis en Paul Harris gunsies gedoen het met jobs by die Proteas. Net tyd sal leer of Smith die druk sal hanteer ...