’N MUNISIPALE bakkie en twee huise van die nuwe behuisingsprojek is die afgelope week in Ceres uitgebrand. Dit is deel van die voortslepende betogings oor huise. Beskuldigings van voorkeure op grond van ras word nou rondgeslinger. Swart inwoners is na wat verneem word omgekrap oor daar meer huise aan die bruine inwoners gegee word. Hulle voel hulle word oor die hoof gesien. Skare Omgekrapte inwoners van die Nduli-woonbuurt het onlangs paaie met brandende tyres afgesper en polisie met klippe bestook. Die cops het die betogende skare met rubber bullets probeer uitmekaarjaag. Die hulp van die weermag moes ook ingeroep word om die situasie te monitor. Mvuleni Shasha van die Nduli-woonbuurt sê: “Die munisipaliteit het ooreengekom dat 200 mense van Nduli vir die eerste huise gaan kwalifiseer. “Nou is dit net 34 inwoners en die ander is van die omringende plase wat by die nuwe huise intrek. “Die inwoners is ontevrede daaroor en het begin betoog. Die polisie het ’n 10-jarige kind ook met ’n rubber bullet raakgeskiet en die kind is na die hospitaal geneem.” Lede van die Witzenberg Justice Coalition (WJC) het Dinsdagaand met amptenare van die Witzenberg-munisipaliteit vergader oor die behuisingsprobleem. Dit kom nadat swart inwoners na bewering probeer verhoed het dat bruines intrek by die nuwe Vredebes-behuisingsprojek, waar 229 huise gebou is. Die hulp van die cops moes ingeroep word nadat die inwoners met mekaar slaags geraak het. Martha Lukas (61) van die WJC sê: “Daar is baie korrupsie met die behuisingsnood in die area. “Sommige mense wag al langer as 20 jaar vir ’n huis. Die behuisingskomitee moet dit uitsorteer om verdere onrus te verhoed.” Volgens Mark Mentoor, ’n gemeenskapslid, moes baie van die mense omdraai toe hulle sleutels vir hul huise moes ontvang het. Mentoor verduidelik: “Die nuwe behuisingsprojek is nie net vir swart mense nie, maar vir ons almal. “Bejaarde mense en gestremdes wat sleutels vir hul nuwe huise moes ontvang, moes weer terugdraai oor hulle gedreig is. “Ons wil nie hê dit moet ’n rasgeveg wees nie. “As die swart mense probleme het met die toekenning van die huise, moet hulle dit met die munisipaliteit uitsorteer.” David Nasson, munisipale bestuurder van die Witzenberg-streek, sê: “Die inwoners van die Nduli-woonbuurt het verlede week begin om die voltooide huise te beset. Voldoen “Hulle eis dat die huise wat leeg staan aan die swart inwoners gegee word. “Daar kon nie aan hul eise voldoen word nie. “Toe het hulle weer begin betoog en ’n munisipale bakkie Dinsdagaand uitgebrand.”