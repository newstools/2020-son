BAIE mense was Saterdag emosioneel gelaat met die Wesso’s en Reggie B se weergawe van Maroon 5 se Memories op die kykNET se talentkompetisie, Maak my famous. Die Wesso's en Reggie B moes saam teen die ander meeding toe die Top-10 verlede week in groepe van twee saam moet opvoer. Reggie B is deur Emo Adams, aanbieder en uitvoerende vervaardiger van die program, en sy span vyf liedjies gegee om van te kies. “Ek het Memories gekies en dadelik gaan research doen oor die song om uit te vind watter boodskap Maroon 5 wou oordra,” vertel die rymkletser van Rawsonville. “Ek het besluit om oor Tazne Van Wyk te skryf, omdat haar dood die hele land geruk het. Baie kinders word deur siek mense doodgemaak, en ek het net gevoel genoeg is genoeg! Ek wou die geleentheid gebruik om deur middel van die show iets te sê oor haar dood,” vertel Reggie B. Die Wesso’s, ’n sanggroep van George, kon nie glo dat Reggie sulke pragtige lirieke geskryf het nie. “Ons het dadelik geweet ons sal alles moet bring om in te pas by Reggie se rap. En rêrig, ek dink ons is of was ’n goeie kombinasie saam,” sê Manny, een van die lede van Die Wesso’s. “Sulke songs moet gesing word om mense hoop te gee en namens mense praat wat nie weet hoe om hulle emosies in woorde te sit nie. Ons glo vas dat sulke songs lig bring in die donkerte en dit laat ons net weereens besef dat ons moet opstaan teen misdaad. Sulke musiek het die gewoonte om versteekte emosies wakker te maak, vertel Manny. Die legendariese Vicky Sampson, wie gasmentor vir die aand was, beaam dit. “Die ritme van die liedjie is so catchy, maar die lirieke is so serious! En dis iets wat al so lank al in ons land gebeur," aldus Vicky. "Ek wil so graag meer mense op hierdie platforms sien wat sulke boodskappe bring.” In net een dag het die groep se optrede meer as 8 000 views op YouTube gekry. Die agt-jarige Tazne se liggaam is op 19 Februarie 2020 buite Worcester gevind. Sy is grusaam vermoor, vermoedelik deur een van haar bure.