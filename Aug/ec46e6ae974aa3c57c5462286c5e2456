DIE dierebeskermingsvereniging gaan voort met hul planne om twee wit tierwelpies van ‘n woning in Houghton, noord van Johannesburg, te verwyder. Die DBV het ‘n wenk ontvang oor die twee diere wat in ‘n afgebakende area aangehou word. Jakaranda FM berig dat die welpies in goeie toestand is. In ‘n verklaring sê die DBV: “Dit lyk die jong roofdiere is in redelike goeie gesondheid, maar waterbakke in die omheining was nie gevul nie. ‘n Waarskuwing, ingevolge die wet op dierebeskerming, is aan die eienaars uitgereik. In ‘n opvolg besoek deur die Sandton DBV is gevind dat die eienaars aan die vereiste standaarde voldoen. “Ons inspekteurs het versoek dat die welpies aan ’n goedgekeurde veilige hawe gegee word, waar hulle in ’n omgewing so na as moontlik aan hul natuurlike habitat kan woon.” Die DBV noem dat hulle met die departement van omgewingsgesondheid saamwerk om die welpies te skuif.