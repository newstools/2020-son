Ná 16 jaar, twee maande en 14 dae is Joshua Cheptegei die nuwe wêreldrekordhouer in die 5000 m vir mans. Die 23-jarige langasem van Uganda het Vrydagaand ’n nuwe rekord van 12 minute en 35.36 sekondes op die Herculis Diamond League-byeenkoms in Monaco opgestel. Cheptegei se tyd was byna twee sekondes vinniger as Kenenisa Bekele se tyd van 12: 37.35. Bekele, wat deesdae 38 jaar oud is, het sy rekord in 2004 in Hengelo in Nederland opgestel. Niemand in die geskiedenis het dié wêreldrekord so lank soos Bekele gehou nie. Cheptegei, was laas jaar die landloop-wêreldkampioen in die 10.000 meter. Hy is nou die nuwe koning van die 5000 m. Om dié rekord te ootref moes Cheptegei ’n allemintige 2:31,47 per km hardloop. Intussen het die Suid-Afrikaner Antonio Alkana het ’n nagmerrie in die 110 m-hekkies in Monaco beleef. Die Kapenaar en Afrika-rekordhouer in dié item het laaste geëindig. Dis sy derde wedloop sedert hy verlede maand in Europa geland het, en hy sou beslis nie tevrede met dié poging gewees het nie. Alkana het in ’n teleurstellende tyd van 13.87 dié wedren voltooi.