DIE Bellville taxi rank is gistermiddag weer gesluit nadat nog ’n skietery uitgebreek het. Die polisie het die taxi rank gaan toekap nadat daar na verneem word twee skote by die rank afgevuur is. Dít kom nadat taxi-drivers onder mekaar oor roetes ba­klei het. Niemand is in gister se skietery gewond nie en daar was ’n groot polisieteenwoordigheid op die toneel. Pendelaars is gemaan om versigtig te wees en aangesê om alternatiewe vervoer te kry. Meer as ’n week gelede was daar ook ’n skietery by dié taxi rank. In hierdie voorval is een persoon dood en nog twee gewond. In Juniemaand is ’n 60-jarige man by dieselfde taxi rank doodgeskiet. Angus McKenzie, voorsitter van die portefeuljekomitee vir vervoer, het sy misnoeë oor die voortslepende taxi-geweld uitgespreek. McKenzie sê: “Ek vermoed die skietery is tussen die verskillende taxi-verenigings oor roetes. “Die polisie moet daadwerklik optree om die taxi-geweld by die Bellville taxi rank stop te sit. “Dit affekteer onskuldige pendelaars en hul veiligheid is in die gedrang.”