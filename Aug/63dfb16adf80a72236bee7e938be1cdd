AL is hy en sy Barcelona-sokkerspan Vrydagaand op vernederende wyse uit die Uefa Champions League geboender, is Quique Setien nie bekommerd oor sy toekoms as afrigter van die eens magtige Catalans nie. Die Bundesliga-kampioen, Bayern Munich, het Barcelona met 8-2 in Vrydag se Champions League-kwarteindstryd in Lissabon verneder. 'n Skokkende drag slae gemeet aan die talent wat Barca jaar in en jaar uit kontrakteer. Met die Argentyn Lionel Messi in sy geledere spog Barca met die beste speler in die wêreld, maar selfs sy teenwoordigheid beteken deesdae min. Setien is egter min gespin oor praatjies oor sy toekom by die klub - al lyk dit asof 'n bedanking of afdanking reeds Saterdag kan gebeur. Barca se eienaar demand excellence en dit is moeilik om te sien dat Setien aan sy job gaan vasklou. Setien het gesê: "Dit is nou nog te vroeg om te sê of ek gaan voortgaan in my pos of nie. Die besluit is uit my hande en die klub sal diep moet reflekteer ná hierdie vernederende en pynlike nederlaag. "Hierdie loesing maak my baie seer. Dit is so oorweldigend dat ek nie net vir my toekoms bekommerd is nie. Ek dink ook aan hoe lelik 'n loesing dit is vir die klub en sy fans moet wees." Setien se voorganger, Ernesto Valverde, is in Januarie afgedank weens Barca se twee vorige uittogte uit die Champions League en Setien weet sy aandele het lelik geval ná Barca se grootse loesing ooit in 'n Europese kompetisie. "Ek weet wat 'n nederlaag van dié kaliber beteken, maar ons moet uit 'n wyer oogpunt gaan analiseer wat vandag gebeur het, meen Setien. "Ek weet die geloofwaardigheid van 'n afrigter verminder wanneer jy so verloor. Ons was oordonder deur 'n baie goeie span. Behalwe in die eerste paar minute, het hulle daarna alles oorheers. Barca se president, Josep Maria Bartomeu, wou nie ná die massiewe loesing dadelik reageer oor watter nagevolge daar sou wees vir die spelersgroep of afrigters nie. Hy het egter erken dat dat sommige se tyd by die klub dalk gouer tot 'n einde sal kom. Selfs die toekoms van Messi hang daar ook nog 'n vraagteken oor, want die Argentyn het nog nie 'n nuwe kontrak met Barca onderteken nie. Dit hoewel Bartomeu al voorheen dik gehou het dat Messi sal bly. Bartomeu het gesê: "Ons was nie op die vlak wat ons wil wees nie. Dit was 'n ramp en ons sal gou besluite moet neem. "Ons het al reeds aan sommige begin dink en ons sal diegene wat affekteer is, in die komende dae laat weet. Sommige besluite is al reeds gemaak, die ander sal in die komende dae gemaak word. "Dit is nou eers tyd om te gaan nadink, nie besluite in die hitte van die oomblik maak nie. Ons wil eers verskoning vra aan al Barcelona se fans vir dié swaar nederlaag."