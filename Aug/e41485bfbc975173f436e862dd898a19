NIKS bring ’n speler meer vreugde as om teen sy voormalige span sukses te behaal nie. Cape Town City se nuwe 19-jarige striker, Diego Appollis, sal geen uitsondering wees nie. Ongelukkig sal Appollis, wat onlangs die skuif van Chippa United in die Baai gemaak het om hom by City in die Kaap aan te sluit, nie vandag reeds die geleentheid gegun word om al dié emosies in sy jong loopbaan te ervaar nie. Die rede is ’n “gentleman’s agreement” tussen die spanne oor die gebruik van Appollis vir vandag se stryd. Chippa en Cape Town City kruis vandag swaarde in die spanne se eerste wedstryd ná die hervatting van die seisoen weens die corona-virus-onderbreking. City se baas, John Comitis, het gesê: “Diego sal ongelukkig nie teen Chippa feature nie. “Chippa het versoek dat hy nie teen hulle speel nie, en ons sal dit moet eerbiedig.” Volgens die City-baas behoort hulle genoeg ammunisie te hê om die Chilli Boys se vuur te blus. “Kyk, spelers soos Kermit Erasmus, Tashreeq Morris en Fagrie Lakay is ook nog tot ons beskikking. “Ons beoog om Shane Roberts ook meer blootstelling te gee. “Ons wou gehad het Diego moet speel, maar ons sal ons woord moet hou. “Dit gee ander spelers die geleentheid om hul game te lig, want hulle weet daar is meer kompetisie.” Die punteleer is baie beknop. Die Citizens kan nie bekostig om onnodig punte weg te smyt nie – veral aangesien hulle ’n top-agt-posisie najaag. Terselfdertyd is hulle net ’n paar punte weg van die relegasie-moeras. Dis waarom Comitis van mening is dat elke wedstryd nou vir hulle soos ’n “Cup final” is. Wonders “Sou ons ’n run van ’n paar seges bymekaarsit, kan ons in ’n goeie posisie wees om volgende seisoen in die MTN8-kompetisie te speel,” het Comitis verder gesê. Chippa, wat in die 12de posisie lê en net een punt agter City is, is ook deeglik bewus van die wonders wat maksimum punte aan sy vooruitsigte kan doen. Dus kan ’n mens verwag dat nie een van die spanne vir die ander sal terugstaan nie. Dis net ’n jammerte dat Appollis nie ’n invloed sal kan hê nie.