'N DURBANSE man moet hof loop nadat dwelms en kinderpornografie in sy huis gevind is. Die polisie het Sondagaand die 33-jarige man se huis in Illovo deursoek nadat hulle inligting opgevolg het. Kol. Thembeka Mbele, 'n polisiewoordvoerder, sê die polisie het tik en kokaïen in die huis gevind. Die geraamde straatwaarde daarvan was R94 000. "Die polisie het voortgegaan met die deursoekery en het kinderpornografie ook gevind. Foto's en videos van kinders is gevind en daar is ook op sy selfoon beslag gelê. Hy is toe ook aangekla vir die besit van kinderpornografie," sê Mbele. Die provinsie se eenheid belas met gesinsgeweld, kinderbeskerming en seksmisdrywe ondersoek ook die omstandighede rondom 'n 15-jarige swanger meisie wat binne die huis gevind is. Daar is ook beslag gelê op die verdagte se voertuig.