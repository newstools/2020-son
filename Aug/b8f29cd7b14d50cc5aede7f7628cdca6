OP EEN dag moes ’n ma van Eersterivier haar baba se lyk uitken én haar tweede oudste besoek waar hy met ’n skietwond in die hospitaal lê. Natasha Cupido (41) se tweede oudste kind, Waden Carelse (16), is Sondagaand in ’n skietery in Sabi Court gewond. Hy is een van vier mense wat in ’n skietery gewond is. Cupido vertel dat sy Sondag klaar ’n slegte dag beleef het. “My tien maande oue babatjie, Nahum, is die oggend oorlede.” Nahum is gebore met ’n vergrote hart en het aan hartverwante siektes gesterf. “Ons het heeldag gelê. Toe ek die aand die skote hoor afgaan, het ek gewonder waar is Waden.” Die gr. 8-leerder is Cupido se tweede oudste kind van drie ander benewens baba Nahum. “Ek bly om die draai van Sabi Court af. Toe ek omstap om te gaan kyk, het ek gehoor Waden is geskiet. “Ek het gepanic en gedink ek kan mos nie nou nóg ’n kind verloor nie. Ek het dan net die oggend ’n kind aan die dood afgestaan.” Twee ander tieners is ook in die skietvoorval gewond. Al drie van hulle is in die agterstewe geskiet toe hulle van die skieters weggehardloop het, vertel een van die ooggetuies wat uit vrees nie genoem wil word nie. Die vierde persoon wat gewond is, is Abraham Engel­brecht (57). Hy het agter in sy jaart gesit en dominoes speel. ’n Familielid vertel: “Ons was ’n groepie wat buite gestaan en rook het. Waden het net die entjie by my gevat toe die skote begin klap. “Hy het in ons jaart ingehardloop. Die skote het hom gevolg. Ons almal het gehardloop.” Die familie sê hulle het 12 skote gehoor. Na verneem word, was daar drie skieters. Engelbrecht is in sy bors gewond. “Eers nadat dit stil geword het, het ons agtertoe gegaan. Hy het op die grond langs die bord gelê. Hy het gesê sy bors brand,” vertel sy saamleefvrou, Kathleen van Wyk (49). Eerste Die paartjie is al 28 jaar saam en het 7 kinders. Vier van hul kleinkinders en ’n agterkleinkind (vier maande oud) woon by hulle. “Hier bly nie gangsters hier nie. Dit is die eerste keer dat iemand op ons huis skiet,” sê Van Wyk. Die buurt gaan die laaste ruk gebuk onder skietvoorvalle wat verband hou met bendebedrywigheid. Volgens bronne in die gebied het ’n klein oorlog ontstaan tussen die Rebels en die Bitch Cats. Die Katte is glo ’n splintergroep wat van die Rebels weggebreek het. Die vier gewondes moet nog geopereer word om die bullets te verwyder. Sers. Noloyiso Rwexana, ’n polisiewoordvoerder, sê hulle ondersoek die voorval.