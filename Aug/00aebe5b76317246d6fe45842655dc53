PAUL Treu, nuwe hoofafrigter van die Universiteit van Wes-Kaapland (UWK) se Varsity Cup-rugbyspan, wil respek vir sy nuwe span herwin en ’n professionele opset binne die instansie vestig. Vrydag is bekend gemaak dat die 48-jarige voormalige hoëprestasie-bestuurder van die Westelike Provinsie en voormalige sewesrugby-afrigter met ’n kontrak vir drie jaar as nuwe breier van Udubs aangestel is. Treu, afkomstig van Swellendam, vervang die legen­dariese Springbok-vleuel Chester Wil­liams. Williams het in September 2019 aan ’n hartaanval gesterf. Lionel Langenhoven, wyle Williams se hulpafrigter, het daarna as hoofafrigter waargeneem, met nóg ’n voormalige Springbok, Bolla Conradie, as sy hulpafrigter. Treu het in ’n video-onderhoud aan Son gesê: “Die grootste doelwit vir my is om respek vir UWK se rugby te herwin. “Die opvatting wat daar heers, is daar is nie respek vir UWK wanneer daar na performance gekyk word nie, en dít moet verander. “Wanneer spanne na ’n kompetisie-skedule kyk en hulle sien wanneer hulle teen UWK speel, moet hulle met groter respek daarna kyk.” Daarom wil Treu bitter gou begin om ’n professio­nele opset te vestig. Hy sê: “As daar na 2023 gefast forward word en jy kyk terug, wil ’n mens sien dat jy ’n stelsel geskep het waarin kontinuïteit is. “ ’n Stelsel waarin ’n absolute professionele rugby-benadering is en dat jy kwaliteit-mense het en dat jy die kapasiteit in dié mense ontwikkel het en dat jy dit kan dupliseer. “Die studente wat inkom, moet goed vaar op die veld, maar hulle moet ook akademies presteer, want dié is uiteindelik ’n akademiese instansie.” Aantrekkingskrag Treu, wie se rugbyloopbaan as ’n UWK-speler begin het, is vol lof vir die universiteit se vermoë om bekende afrigters se belangstelling te lok. “Manne soos Chester, Peter de Villiers en Deon Davids was voor my hier. Dit lyk net asof hulle (UWK) ’n aantrekkingskrag het vir nasionale afrigters. “Daar’s ’n ryk tradisie hier. Ek wil dankie sê vir die vertroue in my en ek sien uit daarna om met die spelers te werk en hopelik ’n verskil in hul lewe te maak.” 