MEER as 21 500 penne om grond onwet­tig af te baken, is verwyder, asook 4 500 leë hokkies in Kraaifontein. Dis deel van die Stad Kaapstad se aksieplan om onwettige besetting van die Stad se projekte te voorkom en die duisende wetsgehoorsame inwoners en behuisingsgeleenthede vir sy begunstigdes te beskerm. Rdl. Malusi Booi, die Stad Kaapstad se mayco-lid vir menslike nedersettings, sê die Tygerberg Raceway is die jongste stuk grond waar besetters hulle tuismaak. “Die diefstal van die landloopbaan in die omgewing van Bloekombos en die vernietiging en diefstal van alle eiendom op daardie stuk grond word ten sterkste veroordeel,” sê Booi. Die Stad vra verder die polisie se onmiddellike hulp en die arrestasie van diegene wat met vernietiging en geweld die besetting van grond pleeg. “Pogings duur voort om projekte in Wallacedene, Bloekombos, Delft, Mitchells Plain, Dunoon, Milnerton en verskeie projekte in die wiele te ry en grond wat geoormerk is vir dienste in Khayelitsha, Mfuleni, Houtbaai en in die Helderberg te beset,” sê Booi. In ’n verklaring wat deur die Stad uitgereik is, sê mayor Dan Plato ’n plaaslike kan regering nie alleen grondbesettings op so ’n groot skaal voorkom nie. Hy meen dié soort sabotasie en terrorisme regverdig op sigself staatsoptrede op ’n hoër vlak. “Die vlakke van geweld wat plaasvind en wat teen ons gemeenskappe en ons personeel gepleeg word, is absoluut skokkend. “Ek het ’n skrywe aan die president gerig om te help. “Ek het met minister Lindiwe Sisulu vergader waar sy onderneem het om hulp te verleen en ook te beklemtoon dat grondbesettings onwettig is. “Ons gaan voort om met die Wes-Kaapse en nasionale polisiëringstrukture te skakel om hulp te verleen. Tip-offs “Ons sal aanhou om alles in ons vermoë te doen om onwettige besettings te voorkom,” sê Plato. Inwoners kan anonieme tip-offs gee as hulle bewus is van onwettige aktiwiteite wat plaasvind, wat gebeur het of gaan gebeur. Skakel 112 per selfoon (tolvry) en 107 van ’n landlyn of 021 480 7700 vir noodgevalle. 