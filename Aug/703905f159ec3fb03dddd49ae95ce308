CALVIN Marlin (coach) reken sy Ajax Cape Town-troepe is pumped up vir vandag se belangrike Eerste Liga-stryd teen Swallows FC, hul groot rivals. Die stryd word ook ’n “six-pointer” gedoop in die wedloop om promosie na die Premierliga. Dis omdat die tweede geplaaste Swallows (45 punte) ses punte agter Ajax (51) is wat die pas aangee in die liga met nog vier wedstryde oor. Dit volg nadat die Urban Warriors die naweek met 0-1 teen Tsha­khuma Tsha Madzi­vhandila FC (TTM) vasgeval het. Swallows het op hul beurt Real Kings met dieselfde telling gestuit. Daar kan nie genoeg beklemtoon word hoe belangrik vandag se stryd vir Ajax se toekoms is nie. Die Urban Warriors sukkel al vanaf die vorige twee seisoene om uit die sogenaamde graveyard-liga te kom. Volgens Marlin verwag hy vandag (13:00) in die Rand-stadion ’n moeilike stryd teen Swallows. “Ek dink my spelers is gereed, want hulle weet wat op die spel is,” verduidelik Marlin. “Jy moet ook besef dat jy nie elke wedstryd sal kan wen nie. Dis waarom ons aanbeweeg het van die vorige (nederlaag)wedstryd. “Ek dink ons is steeds in ’n goeie posisie. “Ons lot is ook nog in ons eie hande,” het Marlin bygevoeg. Die span van Parow sal weer sonder Grant Margeman, sy talisman in die enjinkamer, moet klaarkom. Die nasionale o. 23-speler het hul wedstryd teen TTM weens ’n enkelbesering uitgesit. Nietemin het Marlin genoeg talent tot sy beskikking om Swallows se drome vir eens en altyd te begrawe. Marlin, wat Ajax se tussentydse coach is sedert Andries Ulderink die klub in Januarie op omstrede wyse verlaat het, verdien ook groot lof vir sy koelkop-benadering ondanks sy beperkte ervaring as ’n hoofafrigter. Gefokus Volgens Marlin was die sleutelbenadering om nie te veel aan sy span te torring nie. “Ek dink coach Ulderink het ’n goeie base gelê voordat hy die klub verlaat het,” verduidelik Marlin. “Ek moes net daarop voortbou en seker maak die spelers bly gefokus,” sê hy.