DIE Ivoorkus-sokkerlegende Yaya Touré kan straks binnekort vir die voormalige Bafana Bafana manager Stuart Baxter se span in Indië speel. Die 66-jarige Baxter rig tans die Odisha-span in die Indiese Superliga (ISL) af. Touré is steeds sonder ’n klub sedert hy die Chinese League One-span Qingdao Huanghai in Januarie verlaat het. Daar is nou ’n moontlikheid dat die 37-jarige Touré sy loopbaan saam met Baxter in die ISL gaan voortsit – ’n skuif wat niemand regtig verwag het nie. Belangstelling Die nuusblad Times of India berig dat verskeie klubs in die ISL ’n dokument van die Harcus Consultancy Group, Touré se verteenwoordigers in Asië, ontvang het. Die dokument maak dit duidelik dat enige klub die geleentheid het om die speler se dienste te bekom. Weens die finansiële implikasies­ van die corona-virus-pandemie het die aanvanklike korrespondensie nie juis groot belangstelling uitgelok nie. Salaris ’n Tweede dokument dui aan dat Touré bereid is om ’n pay cut van twee derdes te vat sou enige klub sy dienste wil koop. Touré verwag steeds ’n jaarlikse salaris van minstens $500 000 (R8,7 miljoen) sou daar belangstelling In sy dienste wees. Wie weet, dalk word hy deur Baxter se Odisha-span opgeraap. – AP