DIE Spaanse klub Real Sociedad het die voormalige Manchester City-spelskepper David Silva voor Lazio se neuse gesteel. Silva het die Etihad-stadion onlangs na tien seisoene gegroet. As Cityzen het hy 11 titels, waaronder vier Premierliga-titels, verower. Hy het 'n kontrak van twee jaar met Real Sociedad gesluit nadat sy kontrak by Manchester City verstryk het. Lazio was volgens Sky in Italië in die binnebaan om die 34-jarige se dienste te bekom, maar Silva het egter verkies om hom by Sociedad aan te sluit - wie verlede seisoen sesde in La Liga geëindig het. Hy keer na 'n dekade terug na die Spaanse liga nadat hy Valencia vir Manchester City verlaat het. Sy laaste wedstryd vir City was in die kwarteindronde van die Champions League waar hulle met 3-1 teen Lyon vasgeval het. City het Maandag aangekondig dat Silva, ter erkenning van sy diens, met 'n standbeeld buite die Etihad-stadion vereer sal word.