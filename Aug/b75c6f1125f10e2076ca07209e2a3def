SUID-AFRIKA se top-atlete gaan gelyktydig aan vanjaar se virtuele­ Cape Town Marathon­ deelneem – maar op verskeie plekke. Altesaam 41 van die land se voorste langasems sal die wedloop op Sondag 18 Oktober op drie vooraf ontwerpte roetes in Kaapstad, Pretoria en Potchefstroom aandurf. Dis die eerste keer ooit dat ’n virtuele marathon regstreeks op SABC 2 uitgesaai gaan word. Altesaam 20 elite-atlete en 21 uitgesoekte wildcard-inskrywings is genooi om die marathon oor 42,2 km te hardloop. Ná konsultasie met en goedkeuring deur Atletiek Suid-Afrika (Asa) kon die wedloop-organiseerders van die beste langasems in Suid-Afrika oortuig om deel te neem. “ ’n SA elite-veld was nog nooit so sterk nie. Vir die eerste keer ooit sal Olimpiese atlete teen die beste ultra-marathon-, halfmarathon- en landloopatlete meeding,” het Elana Meyer, wedloop-ambassadeur, gister in ’n verklaring gesê. Debuut Sy voeg by: “Die mansveld sluit legendes in soos Stephen Mokoka, Elroy Gelant, Bongmusa Mthembu en Edward Mothibi, terwyl die Phalula-tweeling, Cornelia Joubert, Tanith Maxwell, Jenna Challenor, Charné Bosman, Sanelisiwe Mba­njwa en Ann Ashworth in die sterbelaaide vroueveld sal wees wat gaan aantree. “Ons is ook baie opgewonde om een van SA se beste trail-atlete, Meg Mackenzie, te verwelkom. Sy gaan haar debuut in Kaapstad maak.” Nadat ’n wêreld-halfmarathon-byeenkoms in Pole onlangs gekanselleer is, is Joel Mmone en Collen Mulaudzi ook ingeskryf. Mulaudzi, wat saam met Mokoka oefen, en Mmone tel onder SA se belowendste marathonatlete. Mulaudzi en Mmone spog met halfmarathon-tye van onderskeidelik 62:03 en 61:22. Renée Jordaan, direkteur van die virtuele marathon, sê die kameraspanne sal die groepe uitgenooide elite-atlete op die drie onderskeie roetes volg. Benewens die nuutste inligting oor die atlete se vordering, sal die uitsending ook talle verhale van menslike belang van regoor die wêreld insluit. Daarbenewens sal dr. Ross Tucker, ’n kenner, in die ateljee sy insigte gee. Hy sal kommentaar lewer oor die atlete se prestasies in verskillende weersomstandighede. Die uitdagings wat daarmee gepaard gaan dat atlete mekaar nie kan sien soos in ’n tradisionele padwedloop nie, sal ook ’n groot besprekingspunt wees.