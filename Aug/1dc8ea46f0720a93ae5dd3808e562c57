LIBANESE reddingswerkers was Woensdag in Beiroet nog besig om deur die puin te grawe op soek na oorlewendes. ’n Kragtige ontploffing het die hoofstad van Libanon uit sy nate geruk toe plofstof wat in pakhuise by die hawe gestoor is, ontplof het. Teen Woensdagmiddag was minstens 100 mense dood en meer as 4 000 beseer, maar die dodetal kan styg terwyl reddingswerkers na oorlewendes soek. Dit was een van die ergste ontploffings in jare. Beiroet lyk byna so erg soos in die burgeroorlog wat van 1975 tot 1990 gewoed het. Geboue is letterlik platgevee. Libanon se president, Michel Aoun, sê 2 740 ton ammoniumnitraat word die afgelope ses jaar sonder enige veiligheidsmaatreëls by die hawe gestoor en dit is “onaanvaarbaar”. Ammoniumnitraat word vir kunsmis gebruik, asook vir plofstowwe wat in myne gebruik word. Dit word met stookolie gemeng en moet met ’n spring­lading ontplof word. Aoun het Woensdag ’n spoedvergadering met sy kabinet gehou. Beamptes het nie gesê wat die oorsaak van die ongeluk was nie. ’n Sekuriteitsbron sê dit kan wees dat werkers besig was om in die betrokke pakhuis te sweis. Beiroet se burgemeester, Jamal Itani, sê die stad lyk soos ’n oorlogsone. “Ek is stomgeslaan.” Katastrofe Die skade beloop na raming miljarde dollar – en dít in die tyd van wêreldwye ekonomiese krisis weens Covid-19. “Dis ’n katastrofe vir Beiroet en vir Libanon,” sê Itani. George Kettani, die hoof van die Rooikruis in Libanon, sê minstens 100 mense is dood. “Ons soek steeds in die area en daar kan nóg slagoffers wees, maar ons hoop nie so nie.” – Reuters/The Conversation