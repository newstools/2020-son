DIE vermeende moordenaar van die Wits-student Asithandile "Kwasa" Zozo sal in die hof verskyn sodra hy herstel van sy mislukte selfmoordpoging. Zozo (20) is Maandag in Dutywa in die Oos-Kaap doodgesteek deur 'n man met wie sy na bewering in 'n verhouding was. Brig. Tembinkosi Kinana, polisiewoordvoerder, sê die man is gesien waar hy sy meisie by die woonstelle, waar sy gebly het, rondjaag voordat hy haar Maandagmiddag gesteek het. Kinana sê die 23-jarige man sal in die landdroshof in Dutywa verskyn sodra hy uit die Butterworth-hospitaal ontslaan word. Hy het na bewering 'n oordosis pille geneem. Zozo se moord het skokgolwe deur die land gestuur, veral omdat dit in Vrouemaand gebeur het. Lt. Genl. Liziwe Ntshinga, Oos-Kaapse polisiekommissaris, het die moord ten sterkste veroordeel. Shirona Patel, Wits-woordvoerder, sê Zozo se dood is een te veel. - News24