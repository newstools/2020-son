DIE spesiale ondersoekeenheid (SOE) het laas week op die Matzikama-munisipaliteit toegesak. Die SOE het lasbriewe verkry in verband met beweerde bedrog rakende tenders vir PPE. Kaizer Kganyago, SOE-woordvoerder, sê die eenheid in die Wes-Kaap het die lasbriewe vir persele in Vredendal en Beaufort-Wes verkry en dit dadelik uitgevoer. Volgens hom is die deursoeking by die persele van die munisipaliteit en die verskaffers van PPE uitgevoer. Kwessie Die ondersoek hou verband met onreëlmatige verkryging van tenders vir PPE deur die munisipaliteit. Die kwessie is in Junie onder die aandag van die SOE gebring. Op 23 Julie het pres. Cyril Rama­phosa die SOE die mag gegee om die koop van PPE deur staatsinstellings te bekyk. Bedrog en korrupsie kan by die SOE aangemeld word deur na siu@ whistle­blowing. co.za ’n e-pos te stuur of die hulplyn se nommer te skakel by 0800 037 774.