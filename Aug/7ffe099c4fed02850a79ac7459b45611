ALTESAAM 48 mense het die afgelope naweek in hul nuwe huise by die Vlakkeland-ontwikkeling in die Paarl ingetrek. Onder hulle was George Kenneth (64) wat 20 jaar lank op die behuisingswaglys was. Kenneth, wat ook Woensdag sy verjaarsdag gevier het, kon nie vir 'n beter geskenk gevra het nie. "Ek is baie dankbaar teenoor God sowel as die minister. Ek het gedink 
dat hierdie dag nie sou aanbreek nie, maar hier is ek, op my verjaardag,
 in my eie huis. Dit is 'n wonderlike dag.” Nolivasie Nkampi (70), wat vir byna 30 jaar 'n backyard dweller was, het ook 'n nuwe huis gekry. "Ek is baie dankbaar dat ek hierdie dak oor my kop het. Ek was baie 
bekommerd om te hoor dat sommige mense dreig om hierdie huise binne te 
val. Ten minste het dit nie gebeur nie en ek hoop dat dit nie gebeur 
nie sodat ander soos ek ook hul huise kan ontvang.” 22 begunstigdes het laas Vrydag ingetrek met 26 ander wat die afgelope Dinsdag 
nuwe huiseienaars geword het. Die Wes-Kaapse minister van menslike nedersettings, Tertuis Simmers, het Dinsdag die eerste groep begunstigdes besoek. “Om die vreugde in die gesigte van ons begunstigdes te sien, sal altyd onvervangbaar wees. Dit is die oomblikke waarvoor ons werk, want die oorhandiging van 'n huis maak 'n onmiddellike en tasbare verskil in die lewens van ons mense," sê Simmers. "Die begin van dié oorhandigings is veral aangenaam aangesien daar verskillende vertragings in die projek was. Die oorhandigings demonstreer ook die toewyding van die Wes-Kaapse regering om waardigheid te herstel en 'n beter lewe vir ons mense te skep." Vlakkeland is 'n ontwikkeling vir gemengde behuising met 'n begroting van R453 miljoen. Daar word voorsien dat dit teen 2023 altesaam 2 556 behuisinggeleenthede sal skep. "Ek sien uit daarna om na die gebied terug te keer en die 40 begunstigdes te ontmoet wat later vandeesweek gaan intrek," sé Simmers. Hy het ook vir Conrad Poole, uitvoerende burgemeester van Drakenstein Munisipaliteit, sy span, die amptenare en kontrakteurs van die Wes-Kaapse departement van menslike nedersettings geloof.