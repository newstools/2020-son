KAAPSTAD. – Kommerwekkende gevalle van gender­geweld is in onlangse #HearMeToo-gesprekke onthul. Die 1 000 Women Trust het dié gespreksreeks gereël. Hier het horror-gevalle uitgekom van herhaalde verkragting van meisies deur hul ma se boyfriend. Labeeba Stanley van Kraaifontein en die direkteur van Youth Clouds of Heaven het die onthullings oor die meisies se verkragting op die aanlyn #HearMeToo-gesprekke gedoen. Tussen 20 Julie en 2 Augustus vanjaar het die 1 000 Women Trust ’n reeks #HearMeToo-werksessies in Suid-Afrika aangebied. Altesame 486 respondente het verskeie vrae oor gendergeweld beantwoord. Op die vraag of hulle gendergeweld beleef, het 63,5% ja geantwoord. Wat nóg skok, is dat daar drie keer soveel gewelddadige moorde op vroue in dié land plaasvind as wat die wêreldgemiddeld is. Tina Thiart, die stigterslid van die 1 000 Women Trust, sê dat die lockdown dinge nog erger maak vir baie vroue wat in hul omstandighede vasgevang is. Voorbeelde Stanley sê: “Dit is die armoede wat verskriklike verkragting en geweld veroorsaak. “Baie ouers gee gewoon nie om vir hul dogters nie.” Stanley het skokkende voorbeelde genoem van drie vroue van Kraaifontein. Een jong vrou is vyf keer deur jong mans verkrag en daarna ook deur haar ma se vriend. Die tweede en derde vroue se verhale is dieselfde – die ma se boyfriend. Davine Cloete, ’n gemeenskapsaktivis van Lutzville en voorsitter van die West Coast Food, Sovereignty and Solidarity Forum, het vertel hoe kommerwekkend die geweld in hul gebied is. Sedert 16 Dae van Aktivisme verlede jaar was daar in dié gemeenskappie al vier moorde op vroue – en die lyk van ’n vyfde vrou, wat twee jaar vermis is, is nou gevind. Cloete beaam dat gendergeweld onder lockdown voorkom, maar as die klaagsters die polisie nader, word hulle aangesê om ná die lockdown terug te kom. Armoede, werkloosheid, gangsterism, en verslawing is alles elemente wat ’n groot rol speel in dié groot siekte wat in die land heers.