DIE Krieket Suid-Afrika (KSA) skip is besig om leierloos op troebel waters te seil. Dr. Jacques Faul, KSA se waarnemende uitvoerende hoof, het Maandag bedank ure nadat KSA die bedanking van hul president, Chris Nenzani, aangekondig het. Boonop is hul bedryfshoof, Naasei Appiah, Sondag afgedank en word daar bespiegel dat hul geskorste uitvoerende hoof, Thabang Moroe, ook vandeesweek gaan sukkel om die valbyl vry te spring. Faul het sedert Moroe se skorsing in Desember as uitvoerende hoof waargeneem. Hy het reeds aangedui dat hy sy posisie as uitvoerende hoof van die Titans gaan voortsit. Faul is blykbaar keelvol vir die bestuursprobleme in KSA.