DIE veelsydige vrouekrieketspeler Nadine de Klerk beskryf haar eerste Womens Big Bash League-kontrak as ’n goeie stap in die regte rigting vir haar loopbaan. Sy gaan die Brisbane Heat in dié bekende T20-liga verteenwoordig. Haar toevoeging beteken dat die Suid-Afrikaanse span nou agt lede van sy groep sal hê wat in die sesde weergawe van dié toernooi sal speel. De Klerk (20) sê: “Ek is baie opgewonde om deel te wees van so ’n ongelooflike geleentheid om in die WBBL te gaan speel en dit is regtig ’n droom wat vir my bewaarheid word. “Ek dink beslis dit is een van die beste toernooie en ek is opgewonde om teen van die bestes ter wêreld te speel en ook saam met legendes van die spel. Perspektief “Dit is ’n goeie stap in die regte rigting vir my in my loopbaan. Ek sal beslis baat vind daarby om saam met ervare spelers te speel en om teen sommige van my eie spanmaats te speel, sal ’n goeie stryd wees. “Dit kan net goed wees vir my krieket. “Ek dink dat ek met verskillende mense gaan werk, sal my ook help. Hulle sien dinge dalk anders of kom met ’n ander perspektief wat in my guns kan werk.” Die jongeling het al 20 keer T20-krieket vir haar land gespeel, waarvan die laaste keer in die ICC T20-wêreldbekertoernooi se halfeindstryd teen Australië in Sydney was. Ondanks die feit dat De Klerk met goeie boulsyfers van 3/19 in dié wedstryd kon spog, het hulle die wedstryd in Maart verloor.