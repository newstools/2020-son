KRIEKET in Suid-Afrika is in ’n diep gat en dit raak ál moeiliker om te sien hoe die spel uiteindelik daaruit gaan kom. Die beheerliggaam van die spel in die land, Krieket Suid-Afrika (KSA), is in omstredenheid gedompel. Dis waarskynlik net die Hansie Cronjé-wedstrydknoeiery-debakel in 2000 wat sedert eenwording naby die huidige stand van sake kom. KSA is die laaste maande voortdurend in die nuus om ál die verkeerde redes. Woorde soos “bedank”, “afgedank”, “geskors”, “waarnemend”, “tydelik”, “omstrede” en “wanadministrasie” het sinoniem geword met dié be­leërde sportliggaam. Terwyl sake in die raadsale beroerd is, gaan dit ook nie juis veel beter óp die veld nie. Die Proteas was verlede jaar ’n verleentheid by die World Cup en kon slegs drie uit nege wedstryde wen. Faf du Plessis (kaptein) se span het selfs teen Bangladesj vasgeval. Ottis Gibson (afrigter) moes dit ontgeld en is in die pad gesteek ná afloop van die vierjaarlikse skouspel. Terugkeer Die toetsspan het daarna onder leiding van Du Plessis en Enoch Nkwe, die span se tydelike span­direkteur, lelik teen Indië weg van die huis af verloor. Toegegee, Nkwe is nie ’n kat se kans gegun om hom te bewys nie. Dit was ’n onervare span met onstabiliteit rondom die span. Die Indiese stofblaaie het die tuisspan se draaiers boonop soos ’n handskoen gepas. Ná hul terugkeer het KSA Thabang Moroe, sy uitvoerende hoof, in Desember geskors weens wanadministrasie voordat hy Vrydag, ’n volle nege maande later, uiteindelik afgedank is. Dr. Jacques Faul is as waarnemende uitvoerende hoof aangestel. Hy’t dadelik die proses voltooi om die voormalige Protea-kaptein Graeme Smith as KSA-direkteur van krieket aan te stel. Moroe het die proses om Smith te werf, aan die gang gesit, maar is geskors voordat hy dit kon deurvoer. Smith het nie gras onder sy voete laat groei nie en sy jare lange spanmaat en vriend Mark Boucher as die Proteas se hoofafrigter (Moroe wou dié rol herdoop tot spandirekteur) aangestel – sonder dat die posisie geadverteer is én ten spyte daarvan dat Boucher net ’n vlak 2-afrigterskwalifikasie het. Jacques Kallis, ’n ander jare lange vennoot van Smith, is as kolfkonsultant aangestel, terwyl Charl Langeveldt, óók ’n voormalige spanmaat van Smith en kie, uit sy bestaande kontrak met Bangladesj gekoop is om die rol van boulafrigter te vertolk. Justin Ontong in sy hoedanigheid as veldwerk­afrigter is ál lid uit die Gibson-tyd wat die valbyl vrygespring en sy werk behou het. Raad Paul Harris het hom ook later by die span as draaiboulkonsultant aangesluit. Daar is later verduidelik dat Keshav Maharaj gevra het dat Harris betrek word, hoewel betrokkenes later teenoor Son beweer het dat Maharaj hom tot Robin Peterson wend vir raad of om oor draaiboulwerk te gesels. Du Plessis se span het ten spyte van hul geroemde (en natuurlik duur) afrigter-span lelik in Suid-Afrika teen Engeland vasgeval. Hulle het wel aan die einde van die somer ’n bietjie aansien herwin deur ’n eendagreeks teen hul ou aartsvyand, Australië, te wen. Die Proteas was reeds in hul afseisoen toe die Covid-19-pandemie die wêreld met ’n geniepsige opslagbal teen die kop tref. En toe, in die spreekwoordelike volgende boulbeurt, kom die #BLM-beweging van die ander kant af en doen presies dieselfde. Lungi Ngidi, belowende jong snelbouler, is gekruisig nadat hy gesê het hy ondersteun die beweging en dat hy die onderwerp sou opbring wanneer hy en sy spanmaats weer in spanverband saamtrek. Ngidi was daarna vir weke die slagoffer van hoofstroom- en sosiale media-kritiek, met verskeie oud-Proteas aan die voorpunt. Dapperheid Pat Symcox, ’n gemiddelde speler van die ’90’s, het selfs so ver gegaan as om te sê Ngidi moet dink oor die kwessie wanneer hy sy volgende bord kos sou nuttig. Ngidi het tog terselfdertyd ondersteuning gekry van talle hoë­profiel- oud-Proteas en is geloof vir sy dapperheid. ’n Groep van 40 swart voormalige Proteas het in ’n brief hul steun aan Ngidi toegesê. Makhaya Ntini het in ’n onderhoud onthul hoedat hy in sy roemryke loopbaan dikwels eensaam en uitgesluit gevoel het. Bewus Dís die rede hoekom hy gewoonlik van en na die spanhotel gedraf het pleks van om in die spanbus te ry. Smith, wat Ntini se kaptein was vir die grootste gedeelte van sy loopbaan, het toe aan die media gesê hy was nie destyds bewus van Ntini se kwessies nie. “Ek was baie verbaas (oor wat Makhaya gesê het),” het Smith op 1 Augustus gesê. “Ek het hom nooit as ’n stil mens gesien nie. Toe ek in die (Protea)opset gekom het, was Mackie al ’n senior speler. “In gesprekke oor hoekom hy dikwels na en van die veld gedraf het, was sy verduidelikings destyds anders. “Kultureel kan ek my indink dat dit natuurlik moeilik was oor die feit dat hy die enigste etniese swart speler was. “Ek het waarskynlik destyds nie die bewustheid daaromtrent gehad nie,” het Smith verduidelik. Smith moes daarna deurloop onder kritiek van veral sosiale media-gebruikers én nog van sy voormalige spanmaats wat hom gekap het oor hoe dinge in die Protea-kamp onder sy leiding geskied het. Thami Tsolekile, ’n voormalige Protea-paaltjiewagter, het op die radio-aanbieder Robert Marawa se program MSW vir Smith daarvan beskuldig dat hy gedreig het om te bedank as Tsolekile (weer) vir die Proteas gekies sou word. Tsolekile was ook ongelukkig oor AB de Villiers bo hom as paaltjiewagter gekies is ten spyte daarvan dat Tsolekile op die 2012-toer na Engeland die reserwe-paaltjiewagter was. Boucher se loopbaan is toe weens ’n oogbesering beëindig, maar in stede daarvan om die handskoene aan Tsolekile te oorhandig, het Smith en Gary Kirsten (afrigter) besluit om De Villiers as paaltjiewagter te laat staan. Wrok Smith het toe ’n verklaring via Twitter uitgereik waarin hy die aantygings afgemaak het. Tsolekile het gereageer deur te sê Smith moet bloot verantwoordelikheid aanvaar en ook verskoning vra. Ashwell Prince, ’n ander voormalige spanmaat, was ook ongelukkig oor Smith se repliek op Tsolekile se aantygings nadat hy (Smith) verwys het na ’n geval in 2003 toe hy weggelaat is en Prince (in sy plek) gekies is. Prince het toe getwiet: “Ek het altyd ’n soort wrok (vanaf Smith) gevoel en ek kon nooit verstaan ??waar dit vandaan kom met hierdie man (Smith) nie. Nou weet ek.” Herstel Kort daarna het Chris Nenzani, KSA-president, bedank voordat Faul skaars 48 uur later dieselfde gedoen het. Hulle is gevolg deur prof. Steve Cornelius, ’n onafhanklike raadslid, wat ook die hasepad gekies het. Dít het alles gebeur etlike dae voordat die algemene jaarvergadering komende Saterdag moet plaasvind. Gerespekteerde voormalige grootbase van KSA, insluitend adv. Norman Arendse, Ray Mali en dr. Ali Bacher, het reeds aangedui hulle verkies dat ’n onafhanklike administrateur die gewonde krieketliggaam na herstel moet lei. Arendse se naam is ook een van dié wat deur kenners genoem is om die KSA-skip na rustige waters te help lei. Ilhaam Groenewald, die Universiteit Stellenbosch se direkteur van sport en voormalige uitvoerende raadslid van SA Rugby, proff. Barney Pityana en Denver Hendricks, advv. Steven Budlender en Garth Hulley, asook dr. Nomfundo Ngwenya is van die ander gerespekteerde leiers wat in krieketkringe genoem word om dringend in te spring en die saak te help red.