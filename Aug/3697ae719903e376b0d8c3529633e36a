DIE hervatting van die Pro-14-kompetisie behoort vir groot opwinding te sorg, veral vir Suid-Afrikaanse rugbygeesdriftiges. Nadat die Pro14-spanne byna ses maande laas enige rugby gespeel het, gaan hulle dié naweek weer in aksie wees. Leinster, die verdedigende kampioen, het reeds vir die uitspeelwedstryde gekwalifiseer. Titel Vanuit ’n Suid-Afrikaanse oogpunt gaan daar beslis groot belangstelling wees in die kragmeting môre (20:35 SA tyd op SS1) tussen die Ierse spanne Leinster en Munster. Leinster wil graag ’n tuishalfeindstryd verseker om die verdediging van sy titel te vergemaklik. Munster kan egter sy planne in die wiele ry, veral as Johan van Graan (afrigter) sy nuwe Springbok-aanwinste Damian de Allende en RG Snyman loslaat wat albei lede van die World Cup-wenspan was. Daar word baie van die kragtige senter De Allende verwag. Hy was laas jaar een van die Bokke se sterre in die Wêreldbeker-skouspel in Japan. Die atletiese slot Snyman kan ook ’n groot impak maak, nie alleenlik met sy primêre taak in die lynstane nie, maar ook met sy vermoë as ’n besonderse baldraer, wat die bal moeiteloos in kontak kan off-load. In konferensie A staan Ulster nog ’n goeie kans om vir die uitspeelronde te kwalifiseer. Die span van die bobaas-baljagter Marcell Coetzee kom Sondag (17:30 SA tyd) teen Connacht te staan. Ulster het net een punt nodig uit sy laaste twee games om sy plek in die halfeindstryd te verseker. Spog Glasgow, wat Suid-Afrikaners soos Kyle Steyn, Oli Kebble, Brandon Thomson en die oud-Stormer Huw Jones insluit, kom môre (18:15 SA tyd op SS1) teen Edinburgh te staan. Glasgow het twee bonuspunt-oorwinnings nodig om Ulster in te haal. Edinburgh spog met ’n SA voorry van Pierre Schoeman, Michael Willemse en WP Nel. Agterlangs kan die groot vleuel Duhan van der Merwe (die Springbok Akker se broer) ook verwoesting saai. Benetton t Zebre (môre 20:00 op SS1); Scarlets t Blues (Saterdag 16:00); Edinburgh t Glasgow War­riors (Saterdag 18:15 op SS1); Leinster t Munster (Saterdag 20:35 op SS1); Ospreys t Dragons (Sondag 15:15); Connacht t Ulster (Sondag 17:30 op SS1).