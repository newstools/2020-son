DIE styging in transito-rooftogte wek kommer nadat nóg twee Maandagoggend in Gauteng plaasgevind het. Twee voertuie van die Fidelity-groep is in die voorvalle geteiken. Wahl Bartmann, uitvoerende hoof van Fidelity ADT, sê hy is baie bekommerd oor die styging in voorvalle. "Ons het beslis 'n
 afname in die eerste helfte van die jaar gesien, maar dit is vinnig aan
 die verander. Aan die begin van Augustus het ons drie voorvalle
 gehad en nou 'n verdere twee," sê Bartmann. In die eerste voorval Maandagoggend om 07:15 het drie gewapende verdagtes Fidelity-werkers by 'n vulstasie aangeval. Die werkers was besig om kontanthouers by 'n OTM te verwyder. Bartmann sê die verdagtes het met twee kontanthouers en 'n vuurwapen in 'n rooi Tata-voertuig van die toneel gevlug. "Ons bemanningslede het hulle agterna gesit en is deur back-up uitgehelp. Die wegkom-motor is later met die twee houers ontdek. Die verdagtes het te voet gevlug, maar gelukkig het geen kontant verlore gegaan nie." In die tweede voorval is 'n Fidelity-voertuig in Esther Park in Kempton Park aangeval. Plofstof is gebruik om toegang tot die kluis in die voertuig te kry. Bartmann sê hoewel die finansiële verlies weens die jongste veiligheidstegnologie minimaal was, is van die bemanningslede in die aanval beseer.