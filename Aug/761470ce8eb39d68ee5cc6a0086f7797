’N BRAND in Guguletu het die lewe van ’n tweejarige meisiekind geëis. Twee ander minderjarige kinders het die brand sonder beserings oorleef. Volgens Jermaine Carelse, ’n woordvoerder van die Stad Kaapstad se brand-en-reddingsdienste, was Guguletu se brandbestryders gou op die toneel. “Ons lede is om 03:35 ontbied na die toneel waar ’n informele struktuur in Skwezastraat aan die brand was. “Omstanders het ’n beampte ingelig dat die kinders vermis word.” Carelse sê ’n soektog het gelei tot die gru-ontdekking van die meisie se liggaam onder die puin. Die ander twee kinders, onderskeidelik 9 en 12 jaar oud, is ongedeerd by bure gevind. “Die brand is omstreeks 04:20 geblus en die toneel is aan die polisie oorhandig.” “Ons het om 07:05 ’n klagte ontvang dat onwettige strukture langs Mike Pienaar-boulevard aan die brand is.” Carelse sê hy het baie navrae ontvang oor ’n brand by die hospitaal, maar “die hospitaal was nie aan die brand nie”. Hierdie brand is teen 07:43 geblus.