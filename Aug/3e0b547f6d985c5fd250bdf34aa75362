’N PENSIOENTREKKER van Kensington soek antwoorde nadat sy pensioen uit sy rekening verdwyn het. Allie Davids (71) sukkel om sy pensioengeld van Juliemaand terug te kry. Hy het op 3 Julie sy pensioengeld by ’n Standard Bank ATM in Pinelands probeer onttrek, maar die geld het nie by die masjien uitgekom nie. Boodskappe op sy selfoon het wel gewys dat die geld uit sy rekening onttrek is. Volgens Davids moes hy geld gaan leen het om Labarang saam met sy familie te vier. ’n Omgekrapte Davids sê: “Ek het eers gekyk wat is die balans in my rekening. “Daar was R4 700 in my rekening. Dit is my pensioengeld en my kleinkinders se kindertoelaag-geld. “Ek het eers R2 000 getrek. Ek het paniekbevange geraak toe die geld nie wil uitkom nie. “Toe gaan ek na die ander ATM en trek nog ’n R2 000, en dié geld het ek gekry. Verwys “Daarna het ek nog ’n R500 ook getrek, want ek kan net ’n R2 000-onttrekking op ’n slag maak. Die bank was toe en ek kon nie binne gaan navraag doen nie. “Ek het toe na Woodstock se Standard Bank gegaan en hulle het my na Sassa se kantore verwys. Ek het Sassa gekontak en hulle kon ook niks doen nie en het my na die Poskantoor gestuur. “Daarna het ek na Maitland se Poskantoor gegaan vir ’n volledige staat, maar is ingelig ek kan eers op 1 Augustus een kry. Die Poskantoor het Standard Bank gekontak om die voorval te ondersoek, maar hulle kan niks fout vind nie. “Ek het ook die polisie probeer, maar hulle kon my ook nie help nie. Volgens hulle het daar nie ’n misdaad plaasgevind nie en dis ’n tegniese fout wat by die bank lê.” Volgens Davids was almal nou hul hande in onskuld, terwyl iemand met sy pensioengeld sit.