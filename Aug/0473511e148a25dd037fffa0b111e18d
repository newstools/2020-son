DIE prestigeryke Champions League-kompetisie­ maak vandag beslis ’n welkome terugkeer na die kassie. Boonop voel dit soos ’n leeftyd sedert die groepwedstryde en die vroeë fases van die uitkloprondes laas beslis is voordat die corona-virus-pandemie uitgebreek het. Vier van die oorblywende tweedebeen-wedstryde van die ronde van die laaste 16 spanne word oor die naweek afgehandel. Die res van die toernooi vind in ’n reeks eenmalige wedstryde in Lissabon plaas. Die stryd wat gaan uitstaan, is ongetwyfeld Manchester City wat Zinedine Zidane (manager) se Real Madrid vandag (21:00) in die Etihad verwelkom. Zidane, wat as manager van die Los Blancos reeds ’n ongekende driekuns (2016-2018) van Champions League-titels gewen het, sal ook meer as gretig wees om die gesogte kroon by Real se La Liga-sukses te voeg. Net só sal sy eweknie van City, Pep Guardiola, desperaat wees om uiteindelik City se duck in die top klub-kompetisie te breek. Geleentheid City is boonop in ’n stewige posisie met ’n voorsprong van 2-1 ná die eerste been in die Santiago Bernabéu. Guardiola-hulle sal waarskynlik nie ’n beter geleentheid kry as hierdie seisoen om die titel te wen nie. Nog ’n humdinger wat op sokkerentoesiaste wag, is wanneer Barcelona, ’n vyfmalige Cham­pions League-wenner, die gedugte en hardnekkige Napoli môre (21:00) in die Camp Nou in die Katalaanse hoofstad verwelkom. Dié stryd is in die weegskaal met die telling op 1-1 ná die eerste been in Februarie in Napels. Intussen sal die Serie A-kam­pioen, Juventus, vandag diep moet delf om sy agterstand van 0-1 uit te wis om sy vooruitsigte lewend te hou. Met Cristiano Ronaldo wat steeds goed op dreef is, kan die Old Lady van Italië nie afgeskryf word teen Lyon, die verrassingspakket van Frankryk, nie. Dis sekerlik reeds neusie verby vir Frank Lampard (manager) se Chelsea nadat hulle die eerste been teen Bayern Munich op Stamford Bridge met 0-3 verloor het. Boonop is ’n ineenstorting deur die Duitse kampioenspan môre ook heel onwaarskynlik in sy Allianz Arena fortress.