EERSTEJAARSTUDENTE kan hulself so lank gereed maak om op 1 September na die kampus terug te keer. Dr. Blade Nzimande, die minister van hoër onderwys, wetenskap en tegnologie, het Woensdag dié aankondiging gemaak. Hy sê volgens die kriteria wat ontwikkel is, is dit moontlik dat tot 66% van studente onder vlak-2 van lockdown na universiteitskampusse kan terugkeer. "Dit sal geskied met die nodige planne vir die sektor, om die veiligheid van studente en personeel te verseker, terwyl daar ook meer toegang tot kampusonderrig vir studente moontlik gemaak word." Studente wat onder vlak-2 sal terugkeer, sluit in alle groepe wie geprioritiseer is om onder vlak-3 terug te keer maar weens die maksimum kapasiteit nie geakkommodeer kon word nie . "Studente in alle studiejare wat laboratium- en tegniese toerusting benodig om hul akademiese jaar te voltooi, studente in alle studiejare wie praktiese plasings en werkplekgebasseerde leer nodig hê om die jaar te voltooi - hierdie is mits die werksplekke en platforms oop en voorbereid is. "Alle eerstejaar studente in onder-gegradueerde programme sal ook terugkeer." Volgens die minister sal alle ander studente steeds deur afstandonderrig en assesering ondersteun word, tot wanneer hulle na kampusse kan terugkeer. Nzimande beklemtoon: "Elke instelling sal die implementering van die kriteria volgens hul eie akademiese programplanne en strategieë bepaal. "Ek is ook bewus daarvan dat daar verskillende benaderings en strategieë, vir die voltooiing van die stelsel, is en dat sommige instansies probleme ondervind om hul onderrig en leerplanne effektief te implementeer." Hy voeg by dat alles moontlik egter gedoen is om te verseker dat instellings ondersteun word, om op die bes moontlike wyse te reageer.