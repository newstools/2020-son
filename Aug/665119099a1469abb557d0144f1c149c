THOMAS Tuchel, manager van Paris Saint-Germain, het groot lof teenoor sy “ongelooflike” spelers uitgespreek nadat die Franse span tot sy eerste Champions League final deurgedring het. Dit volg nadat Tuchel se kampioenspan die verassingspakket RB Leibzig gemaklik met 3-0 kafgedraf het tydens Dinsdag se halfeindstryd in Lissabon se Estadio da Luz. Twee doele in die eerste helfte deur Marquinhos en Angel Di Maria het PSG op die wenpad geplaas. Juan Bernat Velasco het net voor die uurmerk die doodspyker in Leipzig se kis geslaan om 'n indrukwekkende sege te verseker. Tuchel het reeds die Ligue 1-titel met PSG verower en is nou op die drumpel om hul eerste Champions League-trofee te wen. “Ongelooflik,” het Tuchel gesê. "Dis waarom ons hier in die final is en wees verseker ons wil dit ook wen. Ons het ons gehalte, honger en vasberadenheid getoon. Dis ‘n goeie mengsel wat bewyse is dat ons verdien om te wen. "Die span het weereens hul hongerte gewys om as ‘n eenheid te speel en as ‘n span te ly. Hulle het die meeste daarvan gemaak. Ek het die druk reeds voor die wedstryd begin voel en dit was nie maklik nie,” verduidelik die Duitser verder. “Maar ek het spelers wat uitsien na die druk in groot wedstryde. Ek is nooit te gerus nie.” Tuchel en sy troepe wag met groot spanning om te sien wie hulle Sondag in die final sal pak – óf die kookwater Bayern Munich óf hul mede Franse Lyon wat ook opslae maak in dié gesogte klub kompetisie. "Ons is bewus daarvan dat Bayern die groot gunsteling is en dit sal beslis ‘n moeilike uitdaging wees sou ons hulle moet pak. Maar Lyon sal net só moeilik wees om te klop, maar ons sal maar sien. Dis natuurlik die grootste uitdaging van my loopbaan,” het Tuchel ten slotte gesê.