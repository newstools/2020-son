SIYA Kolisi (kaptein) en sy Springbokspan se moontlike betrokkenheid in ’n Agtnasies-toernooi word as ’n groot trekpleister vir ondersteuners in Europa beskou. Bernard Laporte, die ondervoorsitter van World Rugby, het bevestig Suid-Afrika kan Japan moontlik vervang. Japan het hom amptelik aan die voorgestelde toernooi aan die einde van die jaar onttrek. Die Brave Blossoms en Fidji sou in November saam met die Sesnasies-spanne gespeel het. Laporte het aan die dagblad Le Progrès­ in Frankryk gesê: “Die Japannese gaan nie meer na Europa kom nie. “Ons is op soek na ’n nasie om hulle te vervang. Ons het gevorderde gesprekke met Suid-Afrika gevoer. “Dit sal wonderlik wees om teen die Springbokke, die wêreldkampioen, te staan ??te kom, maar dit is nog nie bevestig nie.” Engeland sou in groep 1 teen Ierland, Fidji en Wallis te staan gekom het, terwyl Japan dan Skotland, Italië en Frankryk in groep 2 sou aandurf. Dit beteken egter Suid-Afrika se deelname aan die Rugby Championship in Nieu-Seeland kan in gedrang kom. Luidens SA Rugby se planne sal die Currie Cup eers op 3 Oktober afskop en tot 16 Januarie duur. Vir die Bokke om aan die Suidelike Halfrond-toernooi te kan deelneem, sal hulle reeds vanaf 18 Oktober in kwarantyn moet gaan. Dit beteken hulle sal dalk nie genoeg game time kry om mededingend te wees nie. Die datum vir die afskop van die Rugby Champion­ship kan dus na 7 November skuif. Daar is ook onsekerheid oor die situasie met die uitbreking van nuwe Covid-19-gevalle in Nieu-Seeland. Gerugte Dit kan die beplanning vir die kwarantyn van spanne soos die Poemas, Wallabies en Bokke bemoeilik. Daar is ook gerugte dat die toernooi dalk in Australië aangebied kan word. Die All Blacks sal dus vir ’n maand in Australië in kwarantyn moet gaan.