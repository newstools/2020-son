SEDERT Devon Petersen Mitchells Plain vir Engeland en Europa verruil het, het hy met sy darts die wêreld aan sy voete. Die oud-Kapenaar (34) is op die oomblik een van die gewildste spelers in die wêreld. Dis veral sy gewoonte om op Shakira se “Waka Waka (This Time for Africa)” verhoog toe te dans wat fans rasend van opgewondenheid maak. Fans gaan letterlik uit hul pad om aan hom te raak en hom te soen, druk of high five. Petersen is tans die enigste beroeps-darts-speler uit Afrika. Daarom speel hy met die woorde “African Warrior” op sy rug. Sy permanente skuif na Engeland is gedoen met die doel om die voorste speler in die wêreld te word. Petersen se beste pogings tot dusver het gekom in 2014 en 2019, toe hy die wêreld se laaste 16 gehaal het. In Februarie vanjaar het hy sy eerste Professional Darts Corporation (PDC) semi-final gehaal. In die Players Cham­pionship 5 het hy afgereken met kwaliteitspelers soos Stephen Bunting en Rob Cross, albei van Engeland. In daardie stadium is Cross as die wêreld se vierde beste speler beskou. Petersen is op die ou end met 7-5 uitgeskakel deur die uiteindelike wenner, Peter Wright van Skotland,. Nadat Petersen in 2012 vir die PDC World Darts Championship gekwalifiseer het, het hy ná ’n taai stryd in die tweede ronde met 4-2 teen Gary Anderson van Skotland verloor. Anderson word as een van die wêreld se beste spelers van alle tye beskou. Hy het agterna groot lof vir die Kapenaar gehad. Hy het gesê “Petersen het hom ’n harde tyd gegee”.