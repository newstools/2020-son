DIE Highlanders sal vir ’n groot opskudding sorg as hulle Sondag daarin kan slaag om die Crusaders te klop. Dít is wanneer dié twee spanne mekaar in Christchurch in die Orange­theory-stadion in ’n Superrugby Aotearoa-krag­meting aandurf. Gewen Die spanne van Nieu-Seeland se Suid-Eiland het mekaar tot dusver 39 keer die stryd aangesê. Die Saders spog met 27 oorwinnings. Die Highlanders was 11 keer aan die wenkant en het in een game gelykop geëindig. Die span van Canterbury het egter tot dusver die laaste vyf kragmetings teen die span van Dunedin gewen. In hul laaste wedstryd in Christchurch het die Crusaders vir die eerste keer ná 36 agtereenvolgende oorwinnings op hul tuisveld met 32-34 teen die Hurricanes vasgeval. Die laaste keer dat hulle twee agtereenvolgende kere by die huis verloor het, was in April 2015. Daarteenoor is die Highlanders op soek na hul eerste agtereenvolgende sege weg van die huis sedert April 2018. Dit was toe hulle die Chiefs met 33-31 in die sesde ronde in Hamilton getroef het. Will Jordan, heelagter van die Crusaders, is die speler wat die bal die meeste in die toernooi gedra het. Die Highlanders sal Jordan fyn moet dophou as hulle die Blues ’n guns wil bewys om die Crusaders op eie bodem te klop. Ná sewe games het die Aucklanders 22 punte op die log. Die Crusaders is bo met 24 punte. ’n Sege vir die span van Scott Robertson (breier) sal beteken dat hy met die Superrugby Aotearoa-kroon gaan wegstap.