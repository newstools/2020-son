DIE Suid-Afrikaanse gholfspeler, Branden Grace, het positief getoets vir die corona-virus nadat hy aan die Barracuda-kampioenskap op die Greenwood Gholfbaan in Tahoe Mountain Club in Truckee deelgeneem het. Die PGA-toer het ’n verklaring vrygestel waarin bevestig word dat Grace hom aan die derde ronde van die toernooi onttrek het nadat hy positief getoets het. “Ek het die hele week goed gevoel. Gisteraand was ek moeg en het gedink dit het met die hoogte (bo seevlak) te make,” sê Grace in die verklaring. "Ek het vanoggend die PGA-toer in kennis gestel van my simptome voordat ek na die gholfbaan gegaan het. Ek wou getoets word met respek vir my medespelers en almal wat by die toernooi betrokke was." Grace, die 79ste gekeurde gholfspeler ter wêreld, het die naweek goed gespeel en was met 20 punte in tweede plek in die toernooi. Grace se caddy het negatief getoets, maar sal volgens die toer se gesondheids- en veiligheidsprotokolle vir 14 dae in kwarantyn gaan. Die PGA-toer het ’n reaksieplan in oorleg met mediese kundiges geïmplementeer, insluitend die samewerking met diegene wat moontlik noue kontak met Grace gehad het. “Grace sal die volle ondersteuning van die PGA-toer gedurende sy self-isolasieperiode van tien dae per CDC-riglyne en TOER-gesondheids- en veiligheidsprotokolle hê,” lees die verklaring. Grace is die agtste speler van die PGA-toer wat positief toets en die tweede Suid-Afrikaner nadat Dylan Frittelli verlede maand die virus opgedoen het.