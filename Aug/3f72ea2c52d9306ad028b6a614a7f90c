KINDERS wat chicken speel op treinspore in KwaZulu-Natal traumatiseer treindrywers. Vroeër die maand het die Suid-Afrikaanse Passasierspooragentskap (Prasa) Metrorail se diens­te op die KwaMashu-roete in KwaZulu-Natal heringestel. Kinders het treindrywers behoorlik op hol omdat hulle op die spoorlyn staan as die trein aankom en op die laaste oomblik afspring. Steve Harris, hoofsekretaris van die United National Transport Union (Untu), sê ’n treindrywer het vir hom ’n clip daarvan gestuur. “Die kinders reageer nie as die treindrywers die waarskuwingsirene aansit nie.” ’n Treindrywer sê dis erg traumaties. “Kinders spring op die laaste oomblik weg voor die trein. “Dis ’n nagmerrie as jy iemand raakry, veral ’n kind. “As die kind gly, sal die trein oor hom ry,” sê die drywer. Harris sê Prasa en die Railway Safety Regulator (RSR) bied gedurig veiligheidsveldtogte in gemeenskappe aan. “Daar is ook geen cops op die roete nie. “Prasa kan nie eens misdadigers in toom hou wat infrastruktuur target nie. Wat nog te sê van kinders oppas wat hul lewe in gevaar stel? “Untu vra ouers om verantwoordelikheid te aanvaar en te sorg dat hul kinders nie op die spoorlyne speel nie. “Moenie wag totdat dit te laat is nie.”