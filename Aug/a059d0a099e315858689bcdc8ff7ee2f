INWONERS van Vredendal in die plaaslike munisipaliteit Matzikama is in rou oor die sinlose mesdood van een van hul grootste sportmanne met ’n grote hart in sy klein postuur. Patrick “Pat” Rayters (35), ’n trotse pa van ’n vyfjarige seuntjie, is Donderdagaand ná ’n stryery in sy ouerhuis doodgesteek. Kapt. FC van Wyk, polisiewoordvoerder, sê die omstandighede rondom sy moord word nog ondersoek. ’n Man (25) het Maandag in die Vredendal-landdroshof op ’n klag van moord verskyn. Die verdagte is ’n verlangse aangetroude familielid. Staatmaker Die nuus van sy dood het skokgolwe deur die Matzikama-streek gestuur. Een van Pat se close buddies, Gino Fielding, sê Pat was van kleins af ’n atleet en Jack of all trades in sport. Pat het die laaste paar jaar vir die plaaslike Invincibles Rugbyklub gespeel. Sy afrigter, Hilton Skippers, het op Facebook sy hart uitgestort. Hy sê: “Ou Patta, jy was ’n voorbeeld vir ander spelers en een van my staatmakers by die klub.” Skippers en Fielding stem saam dat Pat iemand was vir wie almal baie lief was.