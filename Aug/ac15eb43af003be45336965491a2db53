DAAR is al baiekeer vir hom nee gesê – en toe begin hy sy eie aanlyn kletsprogram tydens lockdown. En in ’n kort tydjie het Peadon Smith (23) van Ravensmead ’n sukses van sy show, Spill the Tea With P, gemaak. Hy vertel hy’t die show begin nadat hy verskeie kere vergeefs aansoek gedoen het om ’n werk by plaaslike radiostasies. Peadon sê: “As jy in jou droom en talent glo, hoef jy nie ‘nee’ te aanvaar nie. “Ek het aan my droom gewerk en die show in lockdown begin. My show is tans in sy derde maand.” Vriend Hy verduidelik in die 30 minute lange show gesels hy saam met bekendes oor hul lewensreis, asook waarmee hulle hulle besig hou in lockdown. “Die vibe waarvoor ek gaan, is ’n lekker gemaklike, conversational onderhoud,” vertel Peadon. “Dis basies soos om op te catch saam met ’n vriend – amper iets soos ’n coffee date. Dis baie chilled en ek het die show so geskep dat elke gas net hom- of haarself kan wees.” Bekendes soos Paxton Fielies, Yanga Sobetwa (Idols-wenners), Craig Lucas (The Voice), en die radiopersoonlikhede Sherlin Barends en Irma G was al op sy show. Spill the Tea With P is elke Dinsdag en Donderdag 19:00 live op sy sosialemediaplatforms. Peadon, wat voorheen ’n radioaanbieder op MFM was, het vanaand vir Tracey Lange, die TV- en radiopersoonlikheid met die aansteeklike lag, op sy show. Wees lekker en gaan kyk 19:00 op sy Facebook-blad na sy interessante chat met die mooie Tracey.