RUSHINE de Reuck, ster-verdediger van Maritzburg United, meen daar is nog baie meer op spel as net ’n posisie onder die top-agt spanne in die Premier-sokkerliga (PSL). Die Team of Choice, soos Maritzburg genoem word, se vordering is ’n open­baring onder sy uitgeslape coach, Eric Tink­ler. Tinkler het Maritzburg laas seisoen van relegasie gered en in ’n gedugte eenheid omskep. Die vyfde geplaaste Maritzburg (39 punte) is so te sê byna verseker van ’n top-agt-posisie. Dis ook omdat hy meer as 11 punte meer het as Bloemfontein Celtic, wat negende op die puntelys is. Verwag Dan kan die span van Pietermaritzburg ook nog verbeter op sy hoogste posisie – vierde in die 2017-’18-veldtog. Dis juis waarom Maritzburg se Kaapse ster-speler, De Reuck, verwag dat hulle niks as vanselfsprekend sal aanvaar nie. “Daar is so baie waarvoor ons moet speel,” sê die 24-jarige boorling van Kalksteenfontein. “Ons kan geskiedenis maak vir die klub. Dis waarom ons nie nou fokus moet verloor of op ons louere mag rus nie.