DAAR is uiteindelik weer ’n eerste burger op Oudtshoorn ná die bedanking van die DA se Colan Sylvester. Chris MacPherson van die DA is die afgelope week tydens ‘n sitting van die raad tot burgemeester verkies. Op dieselfde vergadering het Noluthando Mwati (DA) bedank en is Gavin Juthe van die South African Religious Civic Organization (Sarco) tot onderburgemeester verkies. MacPherson het ook sy burgemeesterskomitee aangekondig met die twee ICOSA raadslede, Vlancio Donson (tegniese dienste) en Barbara Owen korporatiewe dienste, wat daarop dien. Die ander lede is die onderburgemeester Gevan Juthe (strategiese dienste) en die DA se Nolothandu Mwati (behuising), Johan Fourie (gemeenskapsdienste) en George Kersop (finansies). Die EFF se Diswayne Maarman sal as voorsitter van die munisipale komitee oor openbare rekeninge dien. Intussen was vier van die DA se raadslede sonder verskoning nie by verlede week se spesiale raadsvergadering óf die afgelope week se verkiesingsvergadering nie. Tydens 'n perskonferensie Woensdag het Mwati genoem dat daar geen druk op haar was om te bedank nie. Sy sê die feit dat vier raadslede weier om hul samewerking te gee, het haar laat besef die dorp ly daar onder. Op sy beurt sê MacPherson: “Ongelukkig is daar van my eie partylede wie nie met die koukus saamstem nie en dit het die afgelope maande geweldige spanning veroorsaak.” Hy het onder meer genoem die vier is Ewa Fortuin, Nellie Soman, Hendrik Ruiters en Henry Human. MacPherson het aan die Oudtshoorn Courant genoem hy werk eerder met raadslede van ander partye as met raadslede van sy eie party wat hul eie koers wil inslaan.