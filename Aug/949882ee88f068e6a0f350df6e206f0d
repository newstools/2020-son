IVAN Pekeur, die president van die Boland Rugbyunie (BRU), is nie haastig om sy verantwoordelikhede af te gee nie. Dít ten spyte daarvan dat hy tans by die huis aansterk ná ’n hartoperasie en “onder streng opdrag van sy dokter” aangesê is om te rus. Mark Ward, die BRU se woordvoerder, het Saterdag aan Son bevestig dat Melvin Davids en Wilfred Herman, twee raadslede van die unie, Vrydag se belangrike SA Rugby vergadering virtueel via Zoom bygewoon het. Elke unie was veronderstel om ’n delegasie bestaande uit sy president en uitvoerende hoof na die vergadering te stuur. Maar met Pekeur nie fiks nie en die BRU sonder uitvoerende hoof ná Pekeur Cassie Carstens in Desember in die pad gesteek het, is verwag dat die vise-president, Bennie van Rooi, ten minste die een helfte van die BRU se delegasie sou wees. Gerigte wil dit egter hê dat die verhouding tussen Pekeur en sy eens groot vriend en bondgenoot die afgelope ruk sodanig verswak het dat dié twee glo nie meer om een vuur sit nie. Op ’n vraag hoekom Van Rooi nie deel van Boland se delegasie was nie was Ward se repliek: “In lig van die huidige klimaat wat te weeg gebring is deur die Covid-19 pandemie, het dit abnormale uitdagings na vore gebring. "Een daarvan is vergaderings. Dit het teweeg gebring dat sekere uitvoerede besluite deur die president van die Boland Rugby Unie, Mnr Ivan Pekeur, in belang van die unie geneem is. Daar moet ook in ag geneem word dat SA Rugby ’n besluit geneem het dat alle klubrugby vir die 2020 seisoen opgeskort is. "Dit het gevolg op nog ’n besluit deur SA Rugby dat die Boland Kavaliers nie deel van die 2020 Eerste Liga kompetisie sal wees nie. As gevolg van die besluite is die werksaamhede by die unie se kantore in Wellington kantore van unie aansienlik afgeskaal. "In lig hiervan is daar geen haas om Mnr. Pekeur se verantwoordelikhede oor te handig nie. Daar word gehoop dat vlak 2 van inperking dit moontlik sal maak om wel vergaderings te kan belê,” lui Ward se verklaring. Die unie se grondwet lees egter onder punt 8.1.6: “Die President van die Unie is die Uitvoerende Hoof van die unie en die beleid van die Unie word onder sy leiding uitgevoer. In sy afwesigheid tree die Vise-President as sulks op. Ward sê Pekeur is tuis en in goeie gees.