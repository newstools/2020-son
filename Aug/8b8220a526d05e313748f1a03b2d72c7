IN DIÉ moeilike tye vir veral kinders wat moet leer in die corona-virus-pandemie, het ’n skool tablets en simkaarte ontvang. Tablets is aan die Primêre Skool Talfalah in Sherwood Park, Manenberg, geskenk en gister het kinders ook kos gekry. In ’n plek soos Manenberg, wat die stigma dra as ’n gemeenskap waar gangsterism hoogty vier en kinders dit klaar moeilik het, is dit nie elke dag dat skole hier sulke hulp kry nie. Zaida Julius, direkteur van EduBiz Community App, en Faizel Jacobs, voorsitter van Lace Up For Change, het alles moontlik gemaak. Julius sê EduBiz is ’n app wat onderrig met besigheid verbind. “As ons versoeke kry van skole, dan gaan ons soontoe. Ons werk met skole oral, ook op die Cape Flats. Ons sal nie skole wegwys wat hulp wil hê nie. “EduBiz verskaf die Vodacom-simkaarte gratis aan die kinders. Dit gee leerders unlimited free access tot die Vodacom e-School. “Daar is verskeie soorte inhoud, aktiwiteite, video’s en verskeie hulpmiddels wat kinders en ouers help om online te leer. Dis vir kinders van graad R tot 12.” Julius sê hulle het saam­gewerk met Lace Up For Change, wat die tablets ge­reël het. Skole en mense wat meer inligting wil hê, kan Julius by 072 241 2278 bel. Bemagtig Lace Up For Change neem deel aan sporting events om geld in te samel om gemeenskappe te help. Jacobs sê hulle gebruik sport as medium om gemeenskappe te bemagtig. “Ons het by ’n oud-leerling van die skool gehoor oor die tablets en het besluit om te help. “Met die hulp van Minton Development en Vodacom kon ons 60 tablets kry en aan die skool skenk. Die hele skool kan dit nou gebruik.” Enigeen wat ook wil help, kan Lace Up For Change whats­app by 082 882 2567 of ’n e-pos na thecrew@laceupforchange.org.za stuur.