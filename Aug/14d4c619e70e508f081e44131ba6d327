'N JONG man, wat na 'n jaar van mediese studies opgeskop het, is Maandagoggend gearresteer nadat hy as dokter in KwaZulu-Natal gepraktiseer het. Die 24-jarige man verskyn Dinsdag in die landdroshof in Vryheid op klagte van bedrog. Kapt. Nqobile Gwala, polisiewoordvoerder, sê die fake dokter se arrestasie volg nadat hulle klagte ontvang het dat hy by 'n plaaslike hospitaal in Mahlabathini gepraktiseer en met R40 000 van sy kollegas verdwyn het. Gwala sê 'n intensiewe ondersoek het toe bevind dat die kamma-dokter in Secunda en Mamelodi ook op drie klagte van bedrog gesoek word. Hy is uit dié twee plekke weg om in Mahlabathini as dokter te gaan werk, maar is ná drie maande vort met sy kollegas se geld. Die polisie se trio-misdaadtaakspan, die Gluckstadt-polisie, Vryheid se honde-eenheid en hul misdaadintelligensie-eenheid het almal saamgespan om die verdagte in Babanango vas te trek. Lt. Genl. Khombinkosi Jula, provinsiale kommissaris, het die onderskeie eenhede vir die arrestasie geloof.