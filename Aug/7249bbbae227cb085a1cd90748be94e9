DÍT is my groot deurbraak waarvoor ek so lank gewag het. Só glo die akteur Riedwaan Damons, wat die rol van Bevan in die dramareeks Melody vertolk wat Dinsdae 19:30 op SABC2 te sien is. “Die regisseur Theo Adams het my gekontak en gesê hulle het ’n rol wat my perfek gaan pas. “Ek het gegaan vir ’n oudisie en soos hulle sê, die res is geskiedenis.” Ingepas Riedwaan vertel meer oor sy karakter: “Ek speel Bevan in die dramareeks en hy wil net die gemeenskap help en ’n glimlag op hul gesigte sien. “Ek speel self kitaar en my liefde vir musiek het mooi ingepas in die reeks. “Alles het net so mooi in plek geval en ek en Kim (Bowers), wat die rol van Melody vertolk, het van die begin af lekker connect.” Vir die akteur is hierdie ’n droom wat waar geword het. “Dis ’n jare lange droom wat bewaarheid is. “Ek is ook gevra om ’n paar beats te skryf en in die lockdown was dit die perfekte tyd om daaraan te werk.” Hy voeg by sy familie is sy rots. “My kin­ders en my familie is die inspirasie in my lewe. “Hulle is my dryfkrag om elke dag met nuwe moed aan te pak.”