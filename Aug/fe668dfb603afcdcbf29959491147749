OUDTSHOORN. – Die for­mele roudiens van dr. David Arthur Piedt (80) vind môre 11:00 hier in die Volkskerk van Afrika plaas. Piedt is veras nadat hy verlede Maandag in ’n hospitaal in George aan Covid-19 oorlede is. Lede van die ou Bridgton Civic, wyk 1-lidmate van die Volkskerk en oud-studente van die Onderwyskol­lege Suid-Kaapland het laas week roudienste voor sy huis gehou. Mense het ruikers gelê en foto’s teen die muur geplak as laaste eer van ’n geliefde inwoner en allemansvriend. Ds. Samuel du Plessis het die familie getroos en dank uitgespreek vir sy onbaatsugtige bydrae tot die kerk se geskiedenis. Du Plessis sê: “Ons groet ’n ware dienaar van die Allerhoogste.” Op die Vollies se roudiens Vrydag het dr. Franklin Sonn, Piedt se boesemvriend, gesê: “David was ’n vuurvreter en ’n kwaai man. “Nie vir die ANC of die struggle nie, maar teen ongeregtigheid.” Vir Sonn, wat Piedt as ’n legende in eie reg ag, is dit ironies dat die corona-virus dié fikse man se lewe kortgeknip het. Hy sê: “David het ’n groot rol in die KPO (Kaaplandse Professionele Onderwysersunie) gespeel gedurende ’n morele verval onder onderwysers. Ons het in 1975 van skool tot skool gery om onderwysers te organiseer.” Op ’n ligter noot voeg hy by: “David was die enigste man wat ek geken het wat gestort, sy kop geskeer, netjies aangetrek en dan sy motor gewas en swembad skoongemaak het.” Drie groot kerse is op die sypaadjie aangesteek en die Vollies het die diens afgesluit met die sing van hul weergawe van “Onse Vader”. Jonathan Wicomb van die Volkskerk sê die publiek is egter welkom om die diens buite die kerkgebou op ’n groot skerm en luidsprekers te volg. Elkeen moet egter kragtens Covid-19-regulasies ’n masker dra en die voorgeskrewe afstand van 1,5 m van mekaar handhaaf. Die diens word ook digitaal uitgesaai, onder meer vanaf die KKNK se Facebook-blad, facebook.com/kknk.fees/.