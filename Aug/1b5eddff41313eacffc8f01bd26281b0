NORMA Gigaba, vrou van die oudminister van finansies en binnelandse sake, Malusi Gigaba, gaan nie sonder 'n geveg lê nie. Sy word daarvan beskuldig dat sy 'n luukse motor gevandaliseer en skade van sowat R100 000 aangerig het. Sy word ook daarvan beskuldig dat sy ’n reeks beledigende SMS’e aan ’n sekere persoon gestuur het waarin sy verskillende aantygings, insluitend die verkoop van tenders, maak. Norma (40) is Vrydag gearresteer en het die aand in die Brooklyn-polisiestasie deurgebring. Sy is Saterdag op borgtog van R5 000 vrygelaat. Norma het Maandag weer vlugtig in die Hatfield-landdroshof in Pretoria verskyn. Sy sê sy besluit nog oor siviele eise en moontlike regstappe teen die Valke. Victor Nkwashu, haar prokureur, sê op gronde van die klagte moes Norma gewaarsku gewees het om in die hof te verskyn en dat haar arrestasie nie nodig was nie. Die saak is tot 14 September uitgestel. - EWN