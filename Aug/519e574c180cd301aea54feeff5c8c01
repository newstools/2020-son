DIE Unemployment Insurance Fund (UIF) se Temporary Employer/Employee Relief Scheme (Ters) sal binnekort hul uitbetalings voortsit. Dié versekering is Woensdag deur minister Thulas Nxesi tydens 'n sitting van die parlementêre portefeuljekomitee oor arbeid en indiensneming gegee. Die minister se woorde kom nadat uitbetalings tot stilstand gekom het. Dit het aan die lig gekom dat die ouditeur-generaal Kimi Makwetu 'n voorlopige oudit van die betalings van die Ters-skema uitgevoer het. Weens die oudit is die UIF genoodsaak om alle betalings te stop. Vroeër Woensdag het die adjunkminister Boitumelo Moloi erken dat die stelsel uitdagings ervaar van te veel of te min geld wat uitbetaal is asook bedrieglike aktiwiteite en vertragings. Nxesi sê die oudit is deel van 'n proses om finansiële-beheer te versterk. Hy voeg by dat meer as R40 miljard reeds aan sowat 9 miljoen werknemers sedert die begin van lockdown uitbetaal is. Intussen beklemtoon Thonile Lamati, direkteur-generaal van arbeid en indiesneming: "Die OG het nooit UIF-betalings gestop nie. Waar ons tydens die uitbetaling van Ters-voordele enige tekortkominge optel, vertraag ons die betaling om die tekortkoming reg te stel." Hy het sonder om 'n tydlyn te gee genoem dat betalings binnekort weer sal geskied en dat magtiging daarvoor Dinsdag reeds gegee is. - News24