NEGE mense is in twee afsonderlike motorongelukke in die Wes-Kaap dood. Drie mense het Maandagoggend hul lewe verloor in ’n kop-aan-kop botsing tussen twee voertuie op die Wolseley/Tulbagh-pad in die Boland. In ‘n ander voorval is ses mense, ook in ‘n kop-aan-kop botsing, dood  op die R27 naby Silwerstroom aan die Weskus. Een van die voertuie het ook uitgebrand. Jandre Bekker, van die provinsiale verkeersdepartement, sê: “Twee voertuie het Sondagaand kort voor middernag op die R27 tussen Dassenbergweg en Silwerstroom gebots. Ses mense, drie in elke voertuig, is op die toneel dood.”