ZELT Marais, president van die Westelike Provinsie Rugbyvoetbalunie (WPRVU), het sy misnoeë uitgespreek oor “lafhartige amptenare” in WP Rugby se leierskapstrukture wat die media gebruik om hul eie agendas te dryf. Marais het gister in ’n sterk bewoorde verklaring aan Son die gedrag van sekere direksielede wat hulself aan hierdie soort verraad skuldig maak, as “ ’n skande” beskryf. “Ongelukkig duur hierdie lafhartige dade deur ons ‘eie’ lede onvermydelik voort, tot die nadeel van die rugbymense in die Kaap,” sê WPRVU-president. Marais glo hierdie lede moet nie hul vertrouensposisie misbruik om die media inligting – wat meestal buite konteks aangehaal word – te voer met die uitsluitlike doel om beslissings in die raadsaal te beïnvloed nie. “Die meerderheid van die verkose lede wat die unie op hierdie vlakke dien, het ’n versoek gedoen dat enige lid wat hom aan sulke gedrag skuldig maak, eerder sy posisie met eer moet ontruim.” Die ampstermyn van twee van die onafhanklike bestuurslede het tot ’n einde gekom. Die samestelling van die groep onafhanklike direkteure in die direksie moet verander word deur dit meer inklusief vanuit ’n demografiese perspektief te maak. “Dit is ’n ideaal waaraan WP Rugby toe­gewy bly om die regering se transformasiedoelwitte te bereik soos gevorder deur die minister van sport en SA Rugby,” het Marais verduidelik. ’n Voorstel van ’n Amerikaanse konsortium is aan WP Rugby voorgelê om ’n belang van 51% in die Stormers vir $6 miljoen (sowat R104 miljoen) te koop. André van der Veen, een van die WP se direksielede, het dié ooreenkoms met Marco Masotti, ’n Suid-Afrikaanse prokureur, gefasiliteer. Volgens Marais het WP Rugby ’n ooreenkoms van eksklusiwiteit met MVM Holdings LLC (van Amerika) onderteken. Dit laat WP Rugby toe om op ’n streng vertroulike wyse met hulle te onderhandel oor ’n aandele-aanbod wat aan die unie gemaak is. Van der Veen het gister in reaksie op Marais se verklaring aan Son ontken dat enige klou­sules oortree is. Beheer Hy sê: “MVM (Holdings) sal bevestig dat daar geen onder­tekende ooreenkoms is nie. “Zelt moet eenvoudig instem as hy bereid is om beheer aan die belegger te gee en as die $6 miljoen se verdeling van $2 miljoen vir die unie en $4 miljoen aan die maatskappy aanvaarbaar is. “Ek glo nie die demografiese verteenwoordiging is die probleem nie. “Dit is beslis nie geopper toe ek aangestel is of enige tyd gedurende my ampstermyn as direkteur nie.”