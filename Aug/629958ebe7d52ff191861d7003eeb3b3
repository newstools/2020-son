BERESFORD Williams sal graag die leisels van die beleërde Krieket Suid-Afrika (KSA) op ’n permanente basis wil oorneem. Die Kapenaar het Dinsdagaand telefonies saam met Son gesels nadat KSA die oggend aangekondig het dat Williams as president sal waarneem nadat Chris Nenzani bedank het. Williams sal dié rol vervul tot KSA se algemene jaarvergadering wat vir 5 September geskeduleer is. “Dis vir my ’n voorreg en ’n eer om Krieket Suid-Afrika oor die volgende paar weke tot die volgende jaarvergadering te lei ,” sê hy. “Ek is toegewyd om in die beste belang van hierdie wonderlike spel van ons te werk. “Ek is vasberade om saam met die groter kollektief te werk om die veranderinge aan te bring, sodat ons die spel krieket waarvoor ons almal so lief is vorentoe volhoubaar kan maak.” Toe Son Williams vra of hy die KSA-skip permanent sal wil bestuur, het hy positief geantwoord: “Ek het definitief aspirasies (om KSA-president te word). “Ek het as visepresident gestaan en ek het aspirasies om (die organisasie) te lei, maar dit hang van die lede af of hulle die vertroue in my het om die organisasie vorentoe te lei.” Williams was tot op hede KSA se adjunkpresident en is ook ’n gewese president van die Westelike Provinsie Krieketvereniging. OFFICIAL STATEMENT: Appointment of acting President and acting CEO's resignation pic.twitter.com/36NfLXktzX Hy gaan beslis sy hande vol hê met die getjommel wat tans in KSA aangaan. Amptenare bedank of word links en regs afgedank en die spel is die laaste tyd op en van die veld in omstredenheid gedompel. KSA se uitvoerende hoof, Thabang Moroe, is geskors en gerugte wil dit hê dat hy nie die valbyl gaan vryspring nie. Daarbenewens het Jacques Faul, wat sedert Desember in Moroe se plek as uitvoerende hoof waargeneem het, Maandag bedank nadat hy glo keelvol was vir die wyse hoe KSA bestuur word. Faul se bedanking het slegs ure gekom nadat KSA Nenzani se bedanking bekend gemaak het en ’n dag ná die bedryfshoof Naasei Appiah ook afgedank is. Graeme Smith, KSA se direkteur van krieket, moet ook elke dag soos in sy speeldae opslagballe trotseer van voormalige swart spanmaats asook die media en dis onseker wanneer hy sy spreekwoordelike paaltjie gaan verloor en of hy sy beurt gesluit gaan verklaar