“NIEMAND sal praat nie. Dis te gevaarlik. Dit kan my my lewe kos.” Só sê ’n bron oor die taxi-verwante moorde onlangs in Nduli, Ceres. Die bron sê mense sal van ’n moord hoor, maar niemand sal vrae stel nie. “Daar is begrafnis ná begrafnis, maar niemand kom na vore om te sê wie betrokke is nie. Almal is te bang.” Die bron sê die onlangse taxi-verwante moord is die vyfde sedert die lockdown begin het. “Dit voel of die situasie nie gou gaan verander nie.” Son het gister berig oor ’n taxi-bestuurder (64) wat Dinsdag voor sy huis in Nduli afgemaai is. Brig. Novela Potelwa, ’n polisiewoordvoerder, het bevestig twee onbekende ge­wapende verdagtes het die moord gepleeg. “Die verdagtes het te voet gevlug. Speurders volg leidrade op.” Ceres se gemeenskapspolisiëringsforum (GPF) sê in ’n verklaring dit is onnodig dat mense moet sterf as daar wel genoeg brood vir almal is. Die GPF voeg by dié taxi-geweld is iets wat hul gemeenskap nie ken nie. Son het Andile Seyama, woordvoerder van Cata, en Besuthu Ndungane, woordvoerder van Codeta, gekontak oor die bewering dat dié taxi-verenigings by die moorde betrokke is. Oor die onlangse moord in Nduli sê Ndungane: “Ek weet nie waarvan jy praat nie. Dit is die eerste keer dat ek daarvan hoor.” Seyama het in ’n Whats­App-boodskap gesê hy het g’n inligting nie omdat hy nie in die provinsie is nie. Albert Fritz, Wes-Kaapse minister van gemeenskapsveiligheid, veroordeel die skietery. Hy sê hy gaan nou met die Witzenberg-munisipaliteit saamwerk om ’n veiligheidsplan op te stel. Taxi business bakithi pic.twitter.com/pFjK9kl9MB 