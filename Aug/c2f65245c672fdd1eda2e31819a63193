DIE Stormers se sleutelspelers, wat voor die lockdown met ernstige beserings gesukkel het, is amper weer reg om veld te vat. Die kaptein Siya Kolisi, Bongi Mbonambi, Herschel Jantjies, Pieter-Steph du Toit en Steven Kitshoff is almal reeds terug op die oefenveld. Kolisi het in die eerste game van die seisoen 'n kniebesering opgedoen. Mbonambi het in dieselfde game sy dyspier geskeur. Die woel­water-skrumskakel, Jantjies, het ’n stresfraktuur aan sy been opgedoen en Du Toit het byna sy been verloor nadat hy teen die Blues ’n besering opgedoen het. Die instaan-kaptein, Kitshoff, moes ’n operasie ondergaan nadat hy teen die Sharks, in die laaste wedstryd voor die lockdown, ’n borsspier geskeur het. Aneurin Robyn, die Stormers se fisio, sê in 'n video op die span se webwerf Jantjies neem al deel aan nie-kontakoefeninge en sal aan kontakoefeninge deelneem sodra hy die groen lig kry. "Siya is ook goed op dreef om met die span te oefen en is baie opgewonde om weer op die veld te kom." Du Toit is geen vreemdeling vir beserings nie. Hy sê: "Om terug te kom van beserings af, ek het dit so baie in die verlede gedoen, ek's nogals gewoond daaraan. "Dis 'n eensame pad om te stap, maar ek hou daarvan om myself te druk en teen vriende te toets." 