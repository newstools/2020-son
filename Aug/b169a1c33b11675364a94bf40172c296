SY IS nog net ’n jaar en vier maande oud – maar sy moet ’n leweroorplanting kry om aan die lewe te bly. Carissa Thomas van Bonteheuwel weeg ’n skamele 10 kg. Haar ma, Cayle (24), sê die Covid-19-pandemie het dinge moeiliker gemaak en die meisietjie kan sterf as sy nie ’n leweroorplanting kry nie. Cayle sê: “Sy het ’n skenker nodig. My man wou ook skenk, maar sy lewer is te groot. Haar bloedgroep is O-positief. “Carissa was drie maande oud toe ons uitgevind het van die lewerprobleem. “Sy is ook sonder ’n galblaas gebore. Dit maak dinge nog moeiliker.” Weens die siekte is haar bene baie bros en sy kan maklik iets breek. Cayle sê die toetse moet in Johannesburg gedoen word en hul dogter se naam is in die register vir ’n oorplanting opgeskryf. Cayle sal ook Johannesburg toe moet gaan om by te wees as Carissa ’n oorplanting kry en dit gaan baie geld kos. Op die oomblik help die Rooi Kruis-kinderhospitaal Carissa ook, maar die operasie moet in Johannesburg plaasvind. Klein Carissa was maar vier weke oud toe sy geopereer is en die lang letsel is duidelik sigbaar aan haar liggaam. Cayle en haar man, Rush­ian (25), het albei hulle werk gelos om na Carissa te kyk, want dit is ’n full-time job. Jeuk Rushian sê hulle het ’n klein besigheid by die huis sodat hulle op dié manier by Carissa te kan wees. Weens die tekort aan gal jeuk Carissa baie. Gevolglik slaap sy snags min. “Ons slaap nie baie nie en moet haar heeltyd versorg,” sê Rushian. Die ouers vertel dis baie moeilik, maar hulle druk deur. Alles kos ’n klomp geld. Die gesin het donasies nodig vir die oorplanting as ’n lewer gevind kan word. Mense wat kan help, kan Cayle bel by 081 475 9858.