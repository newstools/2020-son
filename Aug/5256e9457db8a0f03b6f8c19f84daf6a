TALLE mense is Saterdagoggend in Northpine in 'n ongeluk tussen twee taxi's beseer. Die ongeluk het op die hoek van Old Paarl Road en Petersen-straat gebeur. Ineke van Huyssteen, woordvoerder van ER24, sê in 'n verklaring 15 mense is in die ongeluk beseer. "By verdere ondersoek is gevind dat drie pasiënte matige beserings opgedoen het terwyl twaalf ander ligte beserings opgedoen het. Een van die taxi's het ook aan die brand geslaan, maar die Stad Kaapstad se brandweerdepartement het die brand geblus." Die pasiënte is almal na die hospitaal geneem vir verdere behandeling. Die oorsaak van die ongeluk word nog ondersoek.