'N DOKTER van Vereniging is vroeër vandeesweek dood in sy woonstel in Three Riviers aangetref. Fikile Funda, polisiewoordvoerder, sê die dokter, vermoedelik in sy 50's, is in 'n sittende posisie teen sy slaapkamermuur gevind. Hy was kaal en het sigbare beserings aan sy voorkop gehad. Funda sê die dokter se huishulp het die polisie na die toneel ontbied toe sy die skokkende ontdekking maak. Volgens die huishulp het sy hom Donderdag laas gesien omdat sy net op sekere dae werk. "Toe sy Maandag weer vir werk aanmeld het sy in die kombuis begin omdat die dokter gewoonlik na sy spreekkamer gaan. Later die middag, toe sy in sy slaapkamer wou werk, was daar orals bloed." Funda sê 'n klag van moord word ondersoek. Geen verdagtes is al gearresteer nie. - OFM