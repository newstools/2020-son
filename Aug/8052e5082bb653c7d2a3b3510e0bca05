DIE standaard van Suid-Afrikaanse darts wys “massiewe vooruitgang” vergeleke met 20 tot 30 jaar gelede, sê die WP-speler Cameron Carolissen. Volgens hom is dit beslis nie meer die sitkamerspel waaraan Suid-Afrikaners oor die jare gewoond was nie. “Ja, die standaard het drasties verhoog. “Intussen het die sport ook so gewild geraak dat die groep topspelers by die dag groter word. “ ’n Vyfmalige Suid-Afrikaanse kampioen kan byvoorbeeld vandag geklop word deur ’n junior of ’n speler wat nog net twee jaar aan die sport deelneem. Dís hoe die standaard oor die jare toegeneem het. “Ons moet egter alle eras respekteer. Legendes van die verlede speel nog saam met ons. Ons respekteer hulle en hulle verdien hul status as oud-kampioene,” sê Carolissen. Oefening “Die dae dat jy net by ’n toernooi kan opdaag en verwag om te wen is vir altyd verby. “Jou mentaliteit moet reg wees en die vertroue in jou vermoë moet in plek wees. Dan verg dit ook baie ure se oefening en nogmaals oefening. “Darts is soos enige ander sport. Hoe meer jy insit, hoe meer gaan jy uitkry.”