“ONS het haar vergewe, maar ons het nie clo­sure nie.” Só sê Jeremiah Ruiters se antie Petina Timm, wat gister in die getuiebank in die Kaapse hooggeregshof ingeskuif het om haar victim­impak-verklaring te lewer. Sy het getuig in die voorvonnisbetoë van Jeremiah se ma, Abigail Ruiters, en haar eks-berk Ameeru­dien Peters. Die twee loop nou reeds meer as drie jaar hof vir die kleintjie se moord, verkragting asook die nalatigheid van Ruiters teenoor haar ander kinders. Timm getuig: “Ons ver­gewe Abigail vir wat sy gedoen het. Ons doen dit vir ons as familie.” Timm het aan die hof gesê dit was ’n moeilike drie jaar vir die familie en sy hoop dat Abigail haarself kan vergewe en dat haar kinders haar ook eendag sal kan vergewe. Ruiters en Peters sal op 31 Augustus gevonnis word. Peters is laas jaar skuldig bevind aan die moord op en verkragting en mishandeling van Ruiters se 17 maande oue babaseuntjie, Jeremiah. Vrygespreek Klein Jeremiah is kort ná sy aankoms by die Factreton-kliniek op 12 Junie 2017 dood verklaar­ nadat Peters hom daarheen geneem het. Ruiters het die kind in Peters se sorg gelos. Peters het in die hof aangevoer dat die peuter ’n fit gekry het en terwyl hy met hom toegedraai in ’n jacket na die kliniek gehardloop het, het hy gestruikel en bo-op Jeremiah geval. Ruiters is skuldig bevind op aanklag van kindermishandeling, maar vrygespreek op al die ander klagte. Die staatsaanklaer adv. Maria Marshall het aan die hof gesê in opsomming is die staat van mening dat die misdade wat deur die beskuldigdes gepleeg is, afskuwelik is en dat die omvang daarvan byna nie benadruk kan word nie. “Die beskuldigde (Ruiters) het haar eie weerlose kind aan marteling en pyn en mishandeling van die slegste vorm blootgestel. “Hulle was veronderstel om hom te beskerm, maar het mishandeling deur beskuldigde nommer een (Peters) toegelaat. Hy het die slagoffer, wat net 17 maande oud was, die reg tot ’n lewe en beskerming ontneem,” sê Marshall. Hy sê die kind se ma het misluk in haar pligte as ma om Jere­miah teen leed te beskerm en eerder die euwel in haar huis gebring. “Dit word met respek voorgelê, ten opsigte van vonnis op klag een (kindermishandeling), ’n toepaslike vonnis is 10 jaar vir beide die beskuldigdes en vir klag vier (verkragting) en vyf (moord) lewenslange tronkstraf.” Peters se regsverteenwoordiger, adv. Alan Koester, het aan die hof gesê hy kan nie stry teen wat sy kliënt gedoen het nie en dat sy kliënt Jeremiah gefaal het. “Jeremiah is ook in die geheel deur society gefaal en deur mense rondom hom wat ’n plig teenoor hom gehad het,” sê hy. Hy meen as daar behoorlike intrede was, sou die uitslag anders gewees het, maar neem nie weg van wat sy kliënt gedoen het nie. Koester sê egter dis nie alles doom en gloom vir sy kliënt nie. “Hy het nie die kind verlaat nie. Hy het hom kliniek toe geneem en het hom nie aan sy eie genade oorgelaat nie. Daar is wesenlike en dwingende omstandighede om van die voorgeskrewe vonnis af te wyk,” sê Koester. Ruiters se regsverteenwoordiger, adv. Yasmin Rajab, sê: “Dit neem ’n gemeenskap om ’n kind groot te maak, maar waar was die gemeenskap dan? Ek wil voorlê dat uit almal is Ruiters die meeste seergemaak. “Sy het ál haar kinders verloor, is deur haar gemeenskap verstoot en deur die media gekruisig.” Rajab voer aan dat haar kliënt tot korrektiewe toesig gevonnis moet word. Timm getuig egter dat geen vonnis klein Jeremiah sal terugbring nie. “Dit sal nie ons scars wegvat nie. Ek wil nie sulke mense in die samelewing sien nie. Hulle kan op ’n eiland gesit word,” sê hy.