’N STUDENT van Wellington is die land se nuwe boerewors-koning. Delano Jasper (18) is die wenner van die 28ste Championship Boerewors-kompetisie. Vanaf 11 September sal Jasper se boerewors by Shoprite en Checkers beskikbaar wees. “Ek is stomgeslaan. Dis die eerste keer dat ek vir die kompetisie inskryf. Ek het geen verwagtinge gehad nie, maar ons het in die familie ’n uitdaging gehad om vanjaar die finals te haal.” Buiten dat Jasper nou die kampioen is, wen hy ook ’n Toyota Fortuner 2.4 GD-6 RB 6AT. Paul Jordaan van Bloemfontein in die Vrystaat was tweede en nog ’n Wes-Kapenaar, John Marais van Vredendal, was derde. Jasper se ma, Yvonne Blaauw, het die kompetisie in 2018 gewen. Vanjaar se kompetisie was ’n virtuele event. Die top-10-finaliste het remotely ingeskakel terwyl hulle resepte deur die sjefs Kevin Gibbs en Dion Vengatass gebraai en geproe is. Trots Die ander deelnemers was Ben Mhlongo van Hazyview in Mpumalanga, Dewald Rabie van Kroonstad in die Vrystaat, drie Wes-Kapenaars, Granthom Damonse van die Paarl, Henriette Marshall van Hermanus en Jaco van Lill van Vredendal, Japie Swanepoel van Springs in Gauteng en Mathilda Kitshoff van Randfontein (ook in Gauteng). Shoprite en Checkers sê hulle is trots op die land se boerewors-tradisie en vier dit jaarliks met dié kompetisie om die beste boerewors in die land te soek.