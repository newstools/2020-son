DIT het Saterdag in die Orlando-stadion n vryskop in die doodsnike gevat om Mamelodi Sundowns na die eindstryd van die Nedbank Cup te vat. Lyle Lakay se vryskop in beseringstyd met die telling op 2-2 het Sundowns se plek met n 3-2 oorwinning verseker teen Wits. Daar was wel vroeg tekens dat dit nie Wits se aand was nie. Dit na hulle 'n strafskop weggegee het in die eerste helfte. Sundowns se Brasiliaanse-speler, Ricardo Nascimento, het nie n fout gemaak om sy span die voorsprong te gee in die 38ste minuut nie. Hoewel dit gelyk het of die wedstryd vir Sundowns maklik sou wees, het Wits wel nooit opgehou veg nie en baie laat in die 76ste minuut n gelykmaker deur Terrence Dzvukmanja aangeteken. Dit het gelyk of die momentum in die wedstryd gedraai het, maar vyf minute later het Sundowns weer die voorsprong geneem met Matlala Makgalwa wat op verdedigings foute van Wits gekapataliseer het. Sundowns het toe weer veilig gelyk, maar met net vier minute oor het Dzvukmanja sy tweede doel van die wedstryd aangeteken en dit het Wits weer terug in die wedstryd gebring. Met ekstra tyd het Sundowns egter gedruk en n vryskop gewen. Die plaasvervanger Lakay het dit geneem en n pragtige doel aangeteken om sy span se plek in die eindstryd teen Bloemfontein Celtic te bespreek. 