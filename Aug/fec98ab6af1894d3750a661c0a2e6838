DIE voorgestelde belegging van R100 miljoen van ’n groep Amerikaanse sakemanne in die Westelike Provinsie Rugbyvoetbalunie (WPRVU) kan die unie verder in die skuld druk. Die beleggers, wat verteenwoordig word deur ’n oud-Suid-Afrikaner, Marco Masotti van MVM Holdings in Amerika, beoog om ongeveer $6 miljoen (meer as R100 miljoen) in WP Rugby te belê. Sowat $4 miljoen (ongeveer R67 miljoen) is vir die Stormers geoormerk en $2 miljoen (sowat R33 miljoen) vir die unie. Volgens Son se inligting is dié geld nie ’n kontant­inspuiting vir die Kaapse franchise soos almal gedink het nie. Dit is eerder ’n lenings­ooreenkoms, wat beteken dat die beleërde unie verder in ’n finansiële verknorsing kan beland. Die WPRVU het reeds ’n vennootskap met Flyt Property Investment aangegaan. Die unie het R112 miljoen ontvang om sy skuld aan Remgro en Investec te betaal. Masotti het ’n eksklusiwiteitsooreenkoms van 45 dae versoek om met die WPRVU in gesprek te tree. Die Amerikaners het dit van meet af aan duidelik gemaak dat een van die voorwaardes vir die goedkeuring van die ooreenkoms is dat hulle ’n beherende aandeel van 51% in die unie wil hê. Die beleggers dring nie net aan op volle beheer van rugbysake en die sakevleuel nie. Hulle wil ook verantwoordelik wees vir die aanstelling van die meerderheid van die direksielede, die uitvoerende hoof, sowel as die afrigters- en bestuurspanne. Volgens Son se inligting het van die WP-raadslede die saak met Siya Kolisi, die Stormer- en Springbok-kaptein, en die spelers bespreek. Kolisi het na bewering gesê hy stel nie belang in politiek nie. Die spelers wil net hul aandag op rugby toespits. Hierdie voorgestelde belegging moet ook nog die goedkeuring van die WP-klubs kry. Met die inligting wat nou uitgekom het, sal die klubs beslis nie daarvoor stem nie. SA Rugby moet ook nog sy goedkeuring vir die belegging gee. En as dit nie in die beste finansiële belange van die WPRVU is nie, gaan dit beslis nie van stapel gestuur word nie.