ELLA Woermann (20) se naam sal vir ewig by die Universiteit van Kaapstad (UK) onthou word. Dis omdat dié talentvolle woelwater centre-back die universiteit se heel eerste sokker-export is. Son kan eksklusief onthul dat Woermann ’n beroepskontrak met RCL Leiderdorp in Nederland se Tweede Klasse losgeslaan het. Vorige spelers van die UK kon net kontrakte met oorsese universiteite en plaaslike Eerste Liga-klubs bekom. Maar nie Woermann nie. Dis omdat sy ’n besonderse talent het en nie ’n konvensionele speler is nie. Woermann, vertrek Sondagaand na Nederland om haar by haar nuwe oorsese klub aan te sluit. Sy het aan Son gesê: “Ek sien regtig uit na my nuwe uitdagings met die goeie gehalte sokker wat in Nederland gespeel word. “Ek dink nie daar is ’n beter land vir enige vrouespeler om jou talente verder te laat groei nie.” “Ek moet ook my coaches (Kamaal Sait en Ahmed Parker) en my spanmaats krediet gee. Hulle het my altyd aangespoor om my beste te lewer. “Ons het goeie bande gesmee. Dis iets wat ek nooit sal vergeet nie. Ek kon ook nie vir ’n beter span as die UK gevra het om voor te speel nie.” Woermann meen haar ouer suster, Nina, wat pas haar doktersgraad by die UK verwerf het, is ook ’n groot inspirasie vir haar. Nina is ook die kaptein van die UK se vrouesokkerspan wat laas seisoen die Coke Cup gewen het. “Ek kyk op na haar, nie net in sokker nie, maar in alle aspekte van die lewe. “Sy is my suster, maar ook my rolmodel. “Sy verdien ook baie lof en my sukses tot dusver is ook te danke aan haar.” Woermann het haar loopbaan as agtjarige begin by Rygersdal, waar sy saam met die seuns gespeel het. In 2014 het dié boorling van Rosebank na die UK geskuif, waar sy in ’n meisiespan begin speel het. Sy het ook ’n jaar vir die Emporia State-universiteit in Kansas, Amerika gespeel voordat sy terug is UK toe.