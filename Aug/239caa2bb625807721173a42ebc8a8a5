DAAR is ’n splinternuwe digbundel van Ernest Loth uitgereik wat jy beslis onder oë moet kry. Die gedigte in sy debuutbundel, Uit Hierdie Valkenburg, is geskryf tydens die nasionale inperking. Die digter vertel dat hy sy siel blootlê in hierdie bundel. “In my debuutbundel laat ek toe dat mense in my siel kyk, maar ek wou hê hulle moes saam met my die pad stap deur die gedigte, om begrip te toon waardeur persone gaan wat na mense omsien wat geestelik versteurd is.” Hy verduidelik verder dat hy in die bundel herinneringe herroep saam met sy ma, ’n skiso­frenielyer. Die gedigte weerspieël sy emosies en interaksie met sy ma, vanaf sy meelewing as baba, kleuter, tiener en as volwassene. Dit toon ook die progressie van sy ma se geestelike en fisieke metamorfose. Dit sluit ’n huldeblyk in aan sy ouma, sy ma se ma, saam met wie hy die stryd beleef en oorleef het. Roman Die skrywer en onderwyser is nog lank nie klaar geskryf nie. “My tweede digbundel waarmee ek besig is, sal (hopelik) geen korrelasie hê met die eerste een nie. Indien ek ’n roman sou aandurf, sal dit op sy eie kan staan en tog ’n variasie van social issues aanroer sonder werklike oplossings vir sommige kwessies.” As jy hierdie digbundel in die hande wil kry, kan jy ’n bestelling plaas by ernestloth93@gmail.com