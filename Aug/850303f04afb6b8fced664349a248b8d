DIT staan bekend as die rykste sokkerwedstryd op die planeet. ’n Allemintige £170 miljoen (sowat R3,8 miljard) is op die spel, aangesien die wenner met promosie na die prestigeryke Engelse Premierliga beloon gaan word. Dis ’n stryd tussen twee van Londen-Wes se aartsvyande, Brentford en Fulham, wat sowat 7 km van mekaar is. Die wenner van die uitspeelstryd sal volgende seisoen saam met die Championship se liga-wenner, Leeds, en die naaswenner, West Bromwich Albion, in die Premierliga meeding. Fulham het Cardiff City oor twee bene met 3-2 geklop in die eerste halfeind, terwyl Brentford die span van Swansea City met dieselfde telling oor twee bene gestuit het. Die bookies het Fulham as gunsteling om die final te wen met odds van 14/5, terwyl Brentford se kans vir sukses 23/20 is. Fulham se manager, Scott Parker, hou duim vas Aleksandar Mitrovic, sy Serwiese doelevraat, sal betyds van ’n dyspierbesering herstel. Parker se eweknie, Thomas Frank, het ook ietwat van ’n kopseer. Dis egter ’n goeie een omdat hy moet besluit watter duo uit Josh Dasilva, Emiliano Marcondes en Mathias Jensen hy in sy enjinkamer gaan inspan. Een ding is vir seker – geen genade sal gevra of getoon word met só baie op die spel nie. – AP