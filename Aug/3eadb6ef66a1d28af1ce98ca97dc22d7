HAAI, Sonlanders!  Ons plaas dié week ’n verhaal deur die skrywer CHRISTO MEYER. Hy noem dié een “Die Misdaadskrywer”.   Geniet nou die slothoofstuk. EK LAG. “Nee, ek het nog nie op ’n titel besluit nie. Ek speel nog rond met idees. “Maar jy het nog nie my vraag beantwoord nie. Waarom het jy ’n speurder geword?” Sy lig die koppie tot by haar mond, neem ’n slukkie en sit dit weer op die tafel neer. Sy kyk op haar horlosie. “Ek kan nie nou daaroor praat nie. Ek het ’n ander afspraak. “Ek sal jou bel en laat weet wanneer ek jou weer kan sien. “Dan kan jy my maar peper met vrae. En ek sal graag wil hoor waarom misdaad jou so fassineer. “Lyk my ons is voëls van eenderse vere.” “Nou goed dan, ek sal wag vir jou oproep.” “Reg so. Mooi dag verder.” Terwyl sy uitstap, kyk ek haar agterna. Vir die eerste keer vandat ek haar ken, kry ek vuil gedagtes. Ek kan nie help om te wonder hoe dit sal wees om … Nee, dis verkeerd. Ek mag nie op so ’n manier na Julia kyk nie. Wat het in my gevaar? Onmiddellik skuif ek daai gedagtes eenkant toe. Wat ’n merkwaardige vrou. Geen bang haar op haar kop nie. Sy maak geen geheim daarvan dat sy nie twak van kabouters vat nie. Sy staan nie terug vir misdadigers nie. Reg en geregtigheid is waarvoor sy lewe. So sal sy, byvoorbeeld, vrou-alleen aan ’n dwelmbaas se deur gaan hamer, sonder ’n lasbrief sy huis laat deursoek en hom voor sy familie in hegtenis neem. Haar manier van dinge doen, is by tye onortodoks, maar dis wat haar so anders maak. Solank sy net die skurke agter tralies kan kry. Vir tikkoppe het Julia g’n genade nie. Hulle loop gereeld onder haar vuiste deur. Hulle waag dit nooit om haar te verkla nie, want sy sweer hulle die dood voor die oë. Dit het sy op ’n geleentheid self vir my vertel en my laat sweer ek sal nie ’n woord daaroor aan enige iemand anders verklap nie. “My lips are sealed,” sê ek toe ek sien hoe ernstig sy my aangluur. Ek betaal vir die koffie en wortelkoek en verlaat die koffiewinkel. Ek gaan staan langs my motor, haal my selfoon uit my broeksak en skakel ’n nommer. Daisy antwoord byna dadelik. Dit was haar idee dat ek vir Julia oor ’n storie moet pols. Nou nie ’n boek soos ek vroeër aan Julia genoem het nie, net ’n reeks artikels. “Kon jy toe darem iets uitgerig kry?” wil Daisy weet. “Of het jy heeltyd net in Julia se heuningbruin oë gesit en staar? “Jy moet nou nie al ons voor­nemens gaan staan en bederf deur te staan en verlief raak op die vrou nie.” “Ag, Daisy, moet jy altyd so dramaties wees? Ek het ’n stukkie aas ingegooi en Julia het gebyt. “Sy sal my laat weet wanneer ons kan gesels.” “Sy beter gou met jou in verbinding tree. Ons lesers wag in spanning. “Hulle kerm al geruime tyd oor ’n artikel oor die suksesvolle speurder.” “Hulle gaan hul storie kry. “Daarvan kan ek jou verseker. Julia Mitchell kan hoe ’n tawwe koekie wees, maar uit my hand gaan sy eet.” “Lekker selfversekerd, nè? I like, I like. “Ek wens die ander joernaliste kan ook so optimisties wees. “Ek het ’n gevoel dat die Julia Mitchell-artikels ons sirkulasie­syfers verder die hoogte gaan laat inskiet. Jy moet net die regte vrae vra.” Wat as Julia oor my agtergrond begin uitvra? Sy mag nooit die waarheid oor my ouers weet nie. “Dis wel lank terug, maar dis steeds nie iets waaroor ek bereid is om te praat nie. Elke mens het darem sy trots.” ’N WEEK gaan verby. Twee weke. Ek begin al dink Julia het van plan verander toe sy my in die derde week bel. “Hallo, Adam, jammer ek laat hoor nou eers van my. Ons kan weer môre by die koffiewinkel ontmoet. Selfde tyd as laas.” Ek kan nie wag om haar te sien nie. Toe sy ingestap kom, begin my hart vinniger klop. Wat is dit met my? Is ek besig om gevoelens vir haar te ontwikkel? Dit mag nie gebeur nie. Ek het ’n opdrag om uit te voer. Toe sy by my kom, gee sy my ’n drukkie – iets wat nog nooit voorheen gebeur het nie. Ek val met die deur in die huis. “As ek mag vra, hoekom is jy geskei?” Sy glimlag. “Ek het daai vraag sien aankom en daarom het ek my voorberei. As jy dan nou moet weet, dit was nie ’n regte huwelik nie.” Sy vang my heeltemal onkant. Ek verstaan nie wat sy daarmee bedoel nie. “Ná my pa se dood het sy prokureur­ sy testament vir my gelees. “Ek erf ’n groot bedrag geld, maar die voorwaarde was dat ek trou en vir minstens vyf jaar getroud bly. “Ek en Quintin was dus nie werklik man en vrou nie. “Hy is gay, maar verkies om liewer in die kas te bly.” “So julle was vir ses jaar nie ’n enkele keer intiem nie?” “Nee, Adam, watter deel van gay verstaan jy nie? Quintin is tot mans aangetrokke, nie vroue nie.” “Oukei, terug na belangriker dinge­. Wat het jou gedryf om ’n speurder te word?” “Op skool in Piketberg het daar iets met my beste vriendin gebeur. “Sy was 17 en in ’n liefdesverhouding met iemand vyf jaar ouer as sy. “Hy het haar een Woensdag by haar huis gaan oplaai, maar sy het nooit by die skool opgedaag nie. “Haar lyk is later daardie dag naby die begraafplaas gevind. “Sy is verwurg, maar haar kêrel het hoog en laag gesweer hy het niks met haar dood te doen gehad nie.” “Sjoe, dit moes verskriklik gewees het. Het die polisie dan nie ondersoek ingestel nie?” “Die saak het net doodgeloop. “Die betrokke boyfriend se pa was ’n politikus en ons het vermoed hy het die polisie omgekoop. “Die dag van haar begrafnis het ek myself belowe ek sal nooit weer toelaat dat iemand na aan my leed aangedoen word en die skuldige kom daarmee weg nie.” “Dis waarom jy soveel sukses behaal. “Jy het die beste motivering waarvoor enige speurder kan vra. “Mis jy haar soms?” “Ek dink nog aan haar en hoe dit sou gewees het as sy nog gelewe het.” “Sal jy omgee om oor jou ander sake te praat? Oor die tegniek wat jy volg om die moordenaar of verkragter vas te trek?” “Ek gee glad nie om nie. Ek het mos gekom om te praat. “Julle soek mos’n sappige storie. So ek sal vir jou een gee. “Maar raak jy nooit moeg van misdaadstories nie? “Verlang jy nie ook soos ander mans om saans huis toe te gaan na waar ’n vrou vir jou wag nie?” “Ai, Julia, watter vrou sal kans sien vir my? My werk kom altyd eerste.” “Dit hoef nie so te wees nie, Adam. “Ek hou van jou en sal graag meer as net ’n vriendin vir jou wil wees. “Alles hang natuurlik van jou af. “Ons kan dit stap vir stap vat. Mens kan nie net wil werk nie, jy moet pret ook hê.” Dit voel soos ’n droom. Ek kan nie glo die liefdesgogga het my so onverwags kom byt nie.