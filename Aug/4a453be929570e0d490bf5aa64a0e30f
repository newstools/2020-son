BREDASDORP. – Van die begin af het Johannes Kana aan sy ma gesê hy’t Anene Booysen (17) nie seergemaak nie. En hy hou elke aand by dié stelling wanneer hy sy ma, Lena Riekers, vanuit die tronk in Bloemfontein bel. Kana is in 2013 twee lewenslange tronkvonnisse opgelê vir die verkragting van en grusame moord op Anene. Haar afgryslike dood het wêreldwyd opslae gemaak. Bredasdorp is ook in sy kern geruk deur die wyse waarop sy vermoor is. Anene is so erg aangerand dat haar ingewande buite haar vagina gehang het toe sy later gevind is. Son het Riekers Donderdag, op Kana se 28ste verjaardag, op die plaas Nacht Wacht buite die dorp gaan besoek. Sy het aan Son vertel haar seun wil hê die staat moet weer die saak oopmaak sodat hy sy onskuld kan bewys. Sy sê hulle moet nou R50 000 bymekaarmaak sodat Kana kan appelleer. Maar dit blyk ’n onbegonne taak te wees, aangesien Riekers se man as plaaswerker ál broodwinner is. Riekers sê as haar seun gereed is om die waarheid te praat, moet hy sê wie werklikwaar vir Anene vermoor het. Die ma vertel: “Ek het van dag 1 af geweet my kind is onskuldig. Hy’t in ’n geestelike huis grootgeword en is nie so ’n kind nie. “Die dag toe hy moet pleit, het hy onskuldig op albei klagte van verkragting en moord gepleit. “Sy prokureur het hom stilgemaak en gesê hy moet skuldig pleit op die verkragtingsaak. “Ons het ’n klomp geld vir daai prokureur betaal, maar toe draai hy staat. “My kind het vir my gesê hy het glad nie gemeenskap met Anene gehad nie.” Riekers sê tot vandag toe kan sy nie verstaan hoe die staat haar seun sonder enige bewyse kon straf nie. Volgens Riekers het Anene se ma die aand van die gebeure self vir Kana gevra om haar van die pub af huis toe te bring oor sy nie saam met haar wou gaan toe sy haar kom haal het nie. “Hy’t vir my vertel op pad huis toe het vier mans hulle voorgekeer. Hulle het uitmekaar gespat en twee van die mans het hom agternagesit en die ander twee vir Anene. “Terwyl hy weggehardloop het, het hy haar hoor skreeu. Dit was die laaste keer dat hy haar lewend gesien het.” Dit lyk egter asof daar baie ander mense in Bredasdorp is wat ook glo Kana is onskuldig. Anna Edon, ’n inwoner, sê sy dink nie Kana was daartoe in staat om Anene so wreed te vermoor nie. Edon beskryf haar as ’n “bakleier” wat vir geen man teruggestaan het nie. Sy sê: “Kana sou nooit so iets doen nie. “As hy betrokke was, was hy nie alleen nie. “Dit het meer as een man gekos om Anene dood te maak. “Sy was ’n sterk bakleier wat haar pad oopgeveg het.” Brenda Olivier, Anene se suster, sê hulle weet nie of Kana haar vermoor het of nie. Olivier sê as hy haar nie vermoor het nie, moet hy sê vir wie hy so beskerm. Sy sê: “Hy moet praat. Hy kan nie net wil uitkom en nie sê wie dit is nie.”