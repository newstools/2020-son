’N SKOOLLAITIE is halfblind gelaat nadat metro cops na bewering sy een oog getref het. Michael Sass (13), ’n gr. 8-leerder van die Tegniese Hoërskool Delft, is laas Dinsdag uit die Tygerberg-hospitaal ontslaan. Hy moes ’n operasie aan sy oog ondergaan en het Woensdag die steke laat verwyder. Hy is meegedeel hy het die sig in sy een oog permanent verloor. Sy ma, Catherine, sit by terwyl die tiener vertel. Michael sê: “Ek is nie kwaad oor wat gebeur het nie. “Ek het baie pyn gehad, maar nou is dit beter.” Volgens hom het hy en sy tjommies gaan kyk toe die mense hokkies op die oop veld opslaan. Hy sê hulle sien toe ook hoe die metro cops die mense se hokkies afbreek. Ook hoe daar betoog word en met rubberkoeëls geskiet word. Michael vertel: “My tjommies het weggehardloop en ek was besig om my slippers aan te trek. “My broer het na my geroep en toe ek opkyk, het ’n rubber bullet my op die oog getref. “My broer het my huis toe geneem en daarna is ons na die Delft-kliniek geneem. “Daarna het hulle my Tygerberg-hospitaal toe geneem.” “Daar was skade aan die agterkant van my oog. “Daar was baie bloed en als was besig om op te swel.” Volgens Michael se suster het hy in die huis gesit en games speel toe sy tjommies hom kom roep het om saam met hulle te gaan kyk wat buite op die veld aangaan. Volgens Catherine was sy in daardie stadium by die werk. Dis ook waar sy die tyding gekry het dat haar seun in die gesig geskiet is. Die ma sê: “Ons beoog om regstappe te doen en wag nou vir die dokter se verslag. Dit is die J88-vorm wat hy moet invul. “As ons dit het, kan ons ’n saak by die polisie gaan maak om die hele besigheid verder te kan neem.”