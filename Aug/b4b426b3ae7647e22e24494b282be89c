NIEU-SEELAND Rugby (NZR) is gemaklik daarmee dat dié Saterdag se Superrugby Aotearoa-kragmeting tussen die Highlanders en Hurri­canes in die Forsyth Barr-stadion in Dunedin kan voortgaan. Die NZR oorweeg dit egter om die uitverkoopte game tussen die Blues en Cru­saders op Eden Park in Auckland te kanselleer. Auckland is weens Covid-19 vanaf Woensdag op vlak 3 met die res van die land op vlak 2. Dit sal byeenkomste van tot 100 mense toelaat en ’n wedstryd moontlik maak. Toeskouers sal egter nie toegelaat word nie. Chris Lendrum, NZR-hoofbestuurder, sê die een game, maar nie die ander een nie, sou aanvaarbaar wees. Die NZR gaan egter tot Vrydag wag vir ’n opdatering deur die regering voordat hy ’n besluit neem. Dit lyk onwaarskynlik, maar ’n skuif na vlak 2 in Auckland is die enigste manier waarop Sondag se game sal plaasvind. Uitdagings “Die posisie is dat die stad (Auckland) op vlak 3 gesluit sal word. In wese beteken dit die rugby game sal nie kan plaasvind nie,” sê Lendrum. “Daar is baie gebeurlik­hede en opsies op die tafel. “Die verskillende vlakke bied verskillende uitdagings. “ ’n Wedstryd in Dunedin kan moontlik gebeur, maar nie in Auckland nie. Ons sal sien met watter opsies die regering vorendag gaan kom. Ons vertrou die regering se advies en ons sal dit volg.” “Al vier die Superrugby-spanne wat die naweek sou gespeel het, het nou Woensdag opgehou oefen, terwyl die NZR sy opsies oorweeg.” Die Hurricanes oefen Donderdag in Wellington met die verwagting dat hulle die volgende dag na Dun­edin sal reis. Jason Holland, die afrigter, beplan om steeds die span bekend te maak. Die Canes jaag ’n sesde oorwinning, al kan hulle nie die Saders inhaal nie oor hulle al die titel beklink het. Gegewe die onsekerheid oor Covid-19, is die vraag gestel waarom hulle nog die game tussen die Blues en die Crusaders wil laat voortgaan. “Ons het die voordele van die herbegin van rugby­wed­stryde gesien en wat dit die afgelope nege weke vir die rugbygemeenskap se gemoedstoestand gedoen het. “Die feit dat die titel reeds gewen is, het glad nie ’n uitwerking op ons besprekings gehad nie. Dit sal wonderlik wees om die toernooi met die laaste game af te sluit,” voeg Lendrum by.