GEORGE. – ’n Gogo is bekommerd nadat haar tikkop-kleinseun geld en elektroniese toerusting van haar gesteel het. Erger nog – die jong het sommer met die ouma se 10 maande oue brakkie weggeloop. Faith Dizu (63) kan nie meer nuus kyk of updates kry oor die virus nie. Sy sê haar 16-jarige kleinseun het haar TV, ketel, microwave en brakkie gesteel. Sy kla dat haar lewe nou saai is en sy kan nie eens ’n koppie koffie maak nie. Volgens die bure is die klong vroeër saam met vier ander tieners gesien. Die groep het glo met ’n vullissak na die nabygeleë plakkerskamp gestap. Verkoop Ouma Dizu was in daardie stadium uit om haar pension te gaan optel. By die huis het ’n vriend vir haar gesê haar huis is leeggedra. Sy blameer haar kleinseun en sy tjommies vir die diefstal en sê hulle het haar besittings aan ander gaan verkoop. Dis die tweede keer dat die ouma se appliances voete kry. Dizu kla: “Hy steel als uit die huis. Die kind het weggeloop uit die skool en begin met drugs.” Die gogo bevestig dat bure die klong sien stap het met ’n swart sak. Sy’s rêrig kwaad oor die brakkie. “Ek was besig om hom groot te maak om my teen misdadigers te beskerm.” Haar versameling ou geld­note is ook skoonveld. So ook die kleinseun. Die Thembalethu-polisie sê ’n klag van diefstal is gelê en ’n 16-jarige verdagte word in die saak ondersoek.