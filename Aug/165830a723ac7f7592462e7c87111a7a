’N PLEIDOOI van hartseer het tydens die begrafnis van klein Marilyn Josephine­ Adams (3) aan gemeenskappe op die Kaapse Vlakte uitgegaan om nie gangsters te beskerm nie. Marilyn het meer as ’n week gelede gesterf nadat sy in die bendes se kruisvuur beland het. Niemand is nog vir haar moord gearresteer nie. Sy is Vrydagoggend ná ’n hartroerende kerkdiens ter ruste gelê. Net ’n handjievol familie en vriende kon die begrafnis bywoon en afskeid van haar neem. Pastoor Adam Alexander, ’n familielid, het uitgevaar oor die cops nog niemand vir die moord gearresteer het nie. Alexander sê: “Ouers weet hul kinders kom met guns in die huise. Hulle wil nie erken hul kinders is gangsters nie en beskerm hulle. “Die gemeenskappe moet opstaan en nie die gangsters beskerm nie. “Hoeveel onskuldige kinders moet nog doodgeskiet word voordat die regering iets drasties gaan doen om dit te stop? “Die land se grondwet beskerm nie vir ons as inwoners nie. Ons het ’n reg om veilig in ons gemeenskappe te wees.” Marilyn het op haar ma, Susanna Adams (42), se skoot buite by die vuur gesit, toe ’n dwaalkoeël haar in die kop tref. Sy is op pad na die Eersterivier-daghospitaal dood. Josephine se pa, Henry Konolo (52), het vroeër gesê ’n wit motor het in hul straat gestop. Vier mans het uitgeklim en een het begin skiet. Hulle het toe in die huis in gehardloop. Hy het eers in die huis besef sy dogtertjie is in die kop geskiet.