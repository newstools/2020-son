VIER mense is dood en nog twee ernstig beseer in 'n kop-aan-kop botsing tussen twee taxi's in Polokwane. Die ongeluk het Dinsdagaand in Nelson Mandela Drive gebeur. Russel Meiring, ER24-woordvoerder, sê met hul paramedics se aankoms op die toneel na 19:00 het verskeie mense op die toneel gelê. "Medics het die pasiënte ondersoek en gevind dat drie van hulle noodlottige beserings opgedoen het. Niks kon vir hulle gedoen word nie en hulle is op die toneel dood verklaar," sê Meiring. Nog 'n man het aan sy wonde beswyk terwyl die beseerdes op die toneel behandel is. Die ander twee is na die Polokwane Provinsiale Hospitaal geneem vir verdere behandeling.