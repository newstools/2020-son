ZODWA Wabantu is die hel in vir haar Ben 10-eks! Die plaaslike danseres en sosiale vlinder het ’n video in die sosiale media gelaai waarin sy sê sy het haar eks Vusi Buthelezi van bedrog aangekla. Zodwa het sommer nog baie dinge in die sosiale media kwyt­geraak. Sy het lelik gevloek en geskel oor die peperduur horlosie en selfoon wat sy glo vir haar katelknaap gekoop het. Die danseres het ook gesê dat haar Ben 10 ’n jaar by haar gebly het, maar dat hy nie ’n sent vir enige iets betaal het nie. Sy is hard op soek na hom en is selfs bereid om iemand te vergoed as hulle haar net kan sê waar hy is. Ek moet sê dit lyk of Zodwa groen van jaloesie is. Die jong bokkie het duidelik nie gras onder sy voete laat groei nie; hy is tot oor sy ore verlief op sy splinternuwe meisie. Gebruik Hy het die naweek ’n foto van sy nuwe girl gelaai en haar ’n gelukkige Vrouedag toegewens. En Zodwa weet wie die nuwe meisie is, want sy tag die nuwe vrou in Vusi se lewe in ál haar liederlike posts in die sosiale media. Op Twitter is mans weer vol lof vir Vusi. Hulle meen Vusi is goals oor hy Zodwa vir haar geld en status gebruik het om sy nuwe girls en jobs los te slaan. Zodwa, soms moet ’n mens maar jou “L” vat en net aanbeweeg.