BONNIEVALE. – Nadat ouers en leerkragte lank haaks was oor skoolhou tydens die Covid-19-pandemie, gaan kinders weer rustig skool toe. Ouers van leerders verbonde aan die Laerskool Bonnievale het vroeër aangevoer die skool hou nie by die Covid-19-regulasies nie. Daar is toe botweg geweier om die kinders skool toe te stuur. Net verlede maand nog het ouers en onnies voor die skool se hek betoog en geweier dat die kinders teruggaan skool toe. Hoewel daar vroeër in die week vier positiewe Covid-19-gevalle in dié klein gemeenskap was, blyk dit dinge keer nou terug na normaal wat onderrig betref. Russel Sampson, die skoolhoof, sê hulle het ’n stelsel by die skool waar onderrig verleen word aan alle grade soos voorgeskryf in die nuwe skoolkalender van die minister van basiese onderwys, Angie Motshekga. Sampson verduidelik hoe dit nou werk: “Die gr. 7-leerders is reeds twee weke by die skool. “Ons ontvang elke dag plus-minus 80 gr. 7-leerders uit ’n totaal van 117 gr. 7’s. “Gr. R- tot gr. 3-klasse is ingedeel in twee groepe per klas om seker te maak sosiale afstand­ word steeds toegepas. “Die groepe kom elke tweede dag skool toe.”