STELLENBOSCH FC kan homself ongelukkig ag om nie ’n wen oor die Premierliga-voorloper te verseker nie. Stellies en Kaizer Chiefs het in die Orlando-stadion met 1-1 gelykop gespeel. Stellies se Lelethu Skelem het sy span die voorsprong gegee en dit het daarna vir lank gelyk asof dit ’n moontlik die wendoel sou wees. Die Kapenaars het duidelik met ’n plan gespeel teen Chiefs en dit het vir die meeste van die wedstryd gewerk. Skelem het ’n pragdoel met sy kop aangeteken en die poging het sy span aangespoor teen die voorlopers. Hoewel Stellies met die voormalige Chiefs-speler Ryan Moon hard probeer het vir ’n tweede doel, kon hulle net nie deur Chiefs se verdediging breek nie. Ondanks die harde werk van Steve Barker (afrigter) se span was dit net nie Stellies se aand nie. Selfs ná die rustyd het dinge sleg gelyk vir Chiefs, wat net nie die Stellenbosch-verdediging kon klop nie, maar laat in die tweede helfte het die Amakhosi se doel van ’n onwaarskynlike speler gekom. Die aanvaller Lazarous Kambole het in die 69ste minuut die wedstryd gelyk gemaak. Dit was Kambole se eerste doel in 13 wedstryde. Barker is egter nie tevrede met die wedstryd nie. “Ek is doodseker ons kon beter gespeel het, maar kan nie te veel kla oor die punt nie,” het die Stellies-breier ná die wedstryd gesê. Dié uitslag plaas Stellies in die 9de plek op die puntelys met 34 punte en 3 oorblywende wedstryde. Selfs die Chiefs-breier, Ernst Middendorp, was nie gelukkig met sy span se vertoning nie. “Die tipe sokker wat ons deesdae speel, is nie baie goed nie. Spelers wag vir foute en dit is nie hoe ek wil speel nie,” het Middendorp gesê. Stellies kom Saterdag in die Tuks-stadion teen Chippa United te staan.