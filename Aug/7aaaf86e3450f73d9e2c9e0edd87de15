“SONDER die Here in my lewe is ek doelloos.” Só sê Luigi Phillips, oftewel die Pinksterseun van Manenberg. “Ek het my hart in ’n jeug­diens aan die Here gegee. Dis die Here se genade wat my lewe verander het. “Ek vat my redding baie ernstig op. Dis vir my belangrik dat ek my lig laat skyn onder die jeug in my gemeenskap, waar baie euwels hoogty vier. Uitbasuin “Christus is ons hoop. Veral nou in die Covid-19-krisis is die Here ons enigste hoop.” Luigi sê hy wil die Here se naam in dié moeilike tyd uitbasuin. Die Pinksterseun het onlangs vuurwarm evangeliedienste in die Manenberg-omgewing gehou. Hy sê hy wil dié opelugdienste ook in ander gemeenskappe doen. “Ek het in die lockdown kom leer hoe nodig ons die Here­ het. “Dit het ons onkant gevang. Ek het geworstel met die vraag oor hoe gereed ons is en het besef ons leef in die laaste dae. “Dit was altyd my ma se begeerte om ’n verskil te maak in haar gemeenskap, maar haar omstandighede het dit nie toegelaat nie. “Dis waarom ek besluit het om evangeliedienste te hou en ons mense weer met ’n positiewe boodskap hoop te gee. Dis oestyd en die Heiland roep ons. Daar is soveel verlore siele. Ons moet nou in gehoorsaamheid wandel, want die koms van die Here is naby.”