TOMMY Oosthuizen se boksdae blyk finaal iets van die verlede te wees. Dít nadat die voormalige IBO supermiddelgewigkampioen vroeër vanjaar by twee geleenthede gearresteer is. Verloor Dis ook waarom hy summier van Golden Gloves se program verwyder is vir die toernooi wat op 21 Maart by Emperors Palace sou plaasvind. Hy sou Roman Golovashchenko die stryd aansê. Dié het twee jaar gelede teen Kevin Lerena verloor. Oosthuizen, wat weens sy handspoed as “Tommy Gun” bekend is, word die afgelope dekade as Suid-Afrika se beste bokser beskou en daarom is dit hartseer dat fans hom dalk nooit weer in die kryt sal sien nie. In die laaste voorval het Oosthuizen na bewering ’n persoon buite ’n kroeg in Boksburg aangerand met die doel om hom ernstig te beseer. Hy is daarna in die selle aangehou. Oosthuizen moes dieselfde tyd ook in die hof verskyn omdat hy nie onderhoud vir ’n kind betaal nie. Hy is ook in 2018 tot 17 maande agter tralies gevonnis vir dwelmhandel. Oosthuizen is die seun van die voormalige SA junior-middel­gewig- en middelgewigkampioen Charles Oosthuizen. Golden Gloves en Oosthuizen se paaie gaan waarskynlik nou finaal skei.