GRAEME Smith, Suid-Afrika se direkteur van Krieket, het gister in ’n verklaring op Twitter gereageer en die aantygings van Thami Tsolekile teen hom “ten sterkste” verwerp. “Die aantygings en insinuasie maak seer en ek verwerp dit ten sterkste,” lui ’n deel van die verklaring. Tsolekile, ’n voormalige Proteas-paaltjiewagter wat oor ’n tydperk van nege jaar in drie toetse gespeel het, het Maandag gal gebraak op Robert Marawa sportprogram Marawa Sports Worldwide (MSW) op Metro FM. Hy’t Smith daarvan beskuldig dat hy nie bewus was van dinge wat in die Proteas-kamp onder sy leiding gebeur het nie. Smith het egter gister ’n verklaring onder die opskrif “My Kant van die Storie” getwiet. Hy sê: “Thami Tsolekile was my kaptein in die SA Skole-span. Ek het nooit issues met hom as persoon gehad nie en hy’t nooit die frustrasies van sy loopbaan op ’n persoonlike vlak (met my) gedeel nie. “My uitdagings met talle spelers van alle rasse is deeglik oor die jare gedokumenteer. “Dit was onmoontlik om almal se goedkeuring te kry, maar dis die aard van professionele sport. Ek kyk na talle gerespekteerde kapteins wêreldwyd en daar was talle kritici en mense wat gevoel het hulle het nie ’n regverdige kans gekry nie.” Getuig Hy sê die legendaries Aussie-kaptein Steve Waugh word geag as een van die beste kapteins ooit, maar van die spelers om hom het ’n ander perspektief. Smith voeg by: “Lance Klu­sener en Shaun Pollock kan getuig daar was emosionele gesprekke, want albei is legendes in ons krieketgeskiedenis. “Makhaya (Ntini) het die leier van die (boul)aanval geword. Ongelukkig was Thami ’n paaltjiewagter wat beteken hy’t altyd om een plek geveg.” Tsolekile het egter gisteraand koue water op Smith se verklaring gegooi in ’n opvolggesprek met Marawa. “Hy (Smith) wil niks (verantwoordelikheid) aanvaar nie. (Hy maak) verskonings en ontkennings. Ek is baie teleurgesteld in hom. “Ek sou dit aanvaar het as hy gesê het: ‘Thami, ek’s jammer,’ (en dan) beweeg ons aan.” Tsolekile het ook beweer AB de Villiers is bloot ná Mark Boucher se uittrede as paaltjiewagter gekies om hom uit die span te hou.