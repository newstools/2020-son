PLANNE om die Bonteheuwel Meerdoelige Sentrum in ’n isolasie-eenheid te omskep om mense met Covid-19 te huisves, is onwettig. Verskeie organisasies wat die sentrum in Bonteheuwel gebruik het, is ook eenvoudig deur die bestuur van die sentrum uitgegooi. Die Bonteheuwel Disability Group, bejaarde mense, karate-, darts- en godsdienstige organisasies wat die sentrum gebruik het, het nou nie meer toegang tot die sentrum nie. Gisteroggendhet lede van organisasies na die sentrum gegaan en gaan uitvind hoekom hulle nie meer welkom is daar nie. Die sentrum behoort aan die Wes-Kaapse departement van vervoer en openbare werke. Volgens Angus McKenzie, raadslid van Bonteheuwel, gebruik die bestuur van die sentrum die fasiliteit al donkie­jare onwettig. “Die kontrak het reeds in 2002 verval en die fasi­liteitsbestuurder het geen mandaat om die sentrum aan iemand anders te verhuur nie,” sê McKenzie. Die bestuurder van die sentrum, Rushine February, sê sy het met die Bonteheuwel Disability Group en ander organisasies daaroor gepraat dat die sentrum as ’n Covid-19-isolasiesentrum gebruik kan word en hulle het ingestem. ’n Stigterslid van die Bonteheuwel Disability Group, David Pillay, sê mense met gestremdhede gebruik die sentrum vier dae van die week. Hy wou weet waarheen hulle nou moet gaan. Leonard Luikes, voorsitter van die Bonteheuwel Gemeenskap­sentrum en Ontwikkelingsforum, sê die regte van die gestremde mense word aangetas. “Die gemeenskapsentrum behoort aan die mense van Bonteheuwel en hulle kan nie uitgesit word nie,” meen Luikes. Verskeie inwoners het gesê daar is ander sentrums wat gebruik word vir Covid-19-pasiënte en dis nie nodig om die gemeenskapsentrum ook as een te gebruik nie. ’n Woordvoerder van die departement van vervoer en openbare werke, Jandré Bakker, sê ook hulle kan bevestig dat die perseel nie geïdentifiseer is as ’n Covid-19-isolasiesentrum nie. Goedkeuring “Ons het ook geen toestemming verleen in hierdie verband nie. “Enige werk wat aan hierdie perseel gedoen word, sonder die geskrewe goedkeuring van die departement van vervoer en openbare werke of die Stad Kaapstad, is ongemagtig.”