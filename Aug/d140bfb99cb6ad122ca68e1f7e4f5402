DIE polisie soek steeds na die moordenaar wat ’n kind Maandag in Elsiesrivier doodgeskiet het. Hulle is egter in hul noppies met die lewenslange vonnis wat ’n ander kindermoordenaar opgelê is. Jerome Cupido is Dinsdag in die Kaapse hooggeregshof vir die moord van Asheeq Mitchell (12) gevonnis. Vuur Hy is in Mei skuldig bevind vir die moord wat in April 2018 in Bokmakieriestraat, Athlone, gepleeg is. Luidens hofdokumente het Asheeq die noodlottige aand buite langs ’n vuur saam met Samuel Brown en Clint Scholtz gesit. Cupido en ’n onbekende man het toe dwelms by Brown gekoop. Toe Brown met die dwelms uit die huis kom, het Cupido ’n gun uitgeruk en hom en Scholtz geskiet. Asheeq is in die bors en maag getref. Al drie slag­offers is na die Groote Schuur-hospitaal geneem. Asheeq het daar beswyk. Cupido is kort daarna aangekeer. Benewens die moord op Asheeq, is hy ook skuldig bevind aan twee klagte van poging tot moord en die onwettige besit van ’n vuurwapen en ammunisie. Hy is ook tot 8 jaar gevangenisstraf gevonnis vir poging tot moord en 15 jaar vir die onwettige besit van ’n vuurwapen en ammunisie. Regter Hilary Slingers het Cupido vir lewenslank tronk toe gepos sonder die moontlikheid van parool. Kapt. FC van Wyk, ’n polisiewoordvoerder, sê die Wes-Kaapse polisiebestuur verwelkom die vonnis. Appelleer Hy sê: “Die ondersoekspan, asook die staatsaan­klaer, het hulle goed van hul taak gekwyt om seker te maak dat die skuldige boet.” Cupido het reeds aangedui dat hy teen die uitspraak en vonnis gaan appelleer. Intussen volg die polisie leidrade op om die moordenaar van Clarence Solomons (8) te vang. ’n Dwaalkoeël het Clarence Maandag in Elsiesrivier getref toe ontstoke betogers na bewering op wetstoepassers gevuur het.