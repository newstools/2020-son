DAAR gaan binnekort nóg ’n oulike Legend gebore word. Die model Chrissy Teigen (34) verwag haar en die sanger John Legend (41) se derde bloedjie. Die egpaar maak die blye nuus bekend aan die einde van die musiekvideo vir John se jongste song, “Wild”. In die laaste shot van die video koester Chrissy haar bababoepie. Hubby staan agter haar en hou haar vas. John en Chrissy is reeds die trotse ouers van Luna Simone (4) en Miles Theo­dore (2). Die ousus en ouboet verskyn saam met hul ouers in die musiekvideo, waarin hulle op ’n idilliese strand in Mexiko loop. John en Chrissy het mekaar in 2006 ontmoet op die stel van die veelbekroonde sanger se musiekvideo vir sy song “Stereo”. Hulle het in 2013 getrou.