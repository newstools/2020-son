DIT is “onuitvoerbaar” vir Barcelona om Neymar van Paris Saint-Germain (PSG) terug te koop in die huidige ekonomiese klimaat. Só sê Barca se president, Josep Maria Bartomeu. Die Catalans, soos Barca bekend staan, se verwagtinge om Inter Milan se striker Lautaro Martínez te bekom, is ook in gedrang. Volgens Bartomeu het Barcelona 200 miljoen euros (sowat R4,05 miljard) minder gegenereer as verwag tussen Maart en Junie weens die korona-virus-pandemie. “Ál die groot Europese klubs is geaffekteer,” verduidelik Bartomeu. “Dit gaan ook nie net vir ’n jaar voortduur nie, maar vir drie of vier.” Neymar het in Augustus 2017 na PSG geskuif vir ’n rekordbedrag van 222 miljoen euros (sowat R4,49 miljard). Barca het laas seisoen reeds probeer om die Brasiliaanse sterspeler terug te koop, maar sonder enige sukses. Verkoop “Neymar? In die huidige situasie is dit onuitvoerbaar,” het Bartomeu bygevoeg. “Boonop wil PSG hom ook nie verkoop nie. “Ons het weer met Inter onderhandel vir die dienste van Lautaro, maar gesprekke het tot ’n einde gekom. “Die situasie laat ons nie toe om groot beleggings te maak nie.” Bartomeu het verder verduidelik dat Barca reeds verliese van 200 miljoen euros (sowat R4,05 miljard) tussen Maart en Junie gely het. “Ons het verwag om iets soos 1,1 miljard euros (ongeveer R2,227,788 200 00) te genereer vir die 2020-’21-seisoen, maar ons sal nou net 30% van die bedrag hê. “Sou die situasie met die pandemie nie verbeter nie, sal daar geen fans, geen mu­seums wees en geen van ons winkels sal weer kan opmaak nie – ons sal voortdurend geld verloor. “Dit dwing ons om baie streng met management te wees. Ons moet kyk watter beleggings noodsaaklik is en wat kan wag,” het die  hoof  van Barcelona ten slotte gesê. – AP