DIE omstrede verkoop van die Tafelberg-skoolterrein in Seepunt is Maandag in die Wes-Kaapse hooggeregshof ter syde gestel. Die provinsiale regering het die eiendom in 2015 vir R135 miljoen aan die Phyllis Jowell Jewish Day School verkoop. Die verkooptransaksie is deur die drukgroepe Ndifuna Ukwazi en Reclaim the City teengestaan. Regter Patric Gamble het in sy uitspraak gesÃª die provinsiale regering en die Kaapstadse stadsraad was strydig met sy plig om bekostigbare behuising te bevorder. Die hofuitspraak beveel die Wes-Kaapse regering ook verder om die nalatenskap van ruimtebeplanning van apartheid in en om Kaapstad aan te spreek. "Die hof het bevind dat die provinsie en die Stad nie gepasde beleide in plek het om sulke toegang te fasiliteer en te bevorder nie. Die hof het bevind die provinsie en Stad het weens strydighede met die grondwet nie genoegsame stappe geneem om die nalatenskap van ruimtebeplanning van apartheid in en rondom sentraal-Kaapstad aan te spreek nie." Die hof het ook die minister van menslike nedersettings se aansoek, om die verkope te hersien, toegestaan.