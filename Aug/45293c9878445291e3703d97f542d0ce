SKULDIG. Dis wat Reagan Zietsman gister in die hof gehoor het in sy hofsaak oor die verkragting van en moord op die sesjarige Delvina Europa van Elim. Zietsman het in die Bredasdorp-landdroshof skuldig gepleit op alle aanklagte teen hom. Hy is toe ook skuldig bevind. Eric Ntabazalila, woordvoerder van die nasionale vervolgingsgesag, sê Zietsman se regsverteenwoordiger het sy verklaring gelees en dit is op rekord geplaas waar hy alles bevestig het wat hy gedoen het. Ntabazalila sê Zietsman se vorige skuldigbevindings toon ook dat hy op 18 Januarie 2017 skuldig bevind is aan die verkragting van ’n 12-jarige meisie. “Hy is gevonnis tot vyf jaar gevangenisstraf wat opgeskort is vir vyf jaar met voorwaardes,” sê Ntabazalila. Son het voorheen berig dat Zietsman gearresteer is nadat Delvina se lykie in die bosse naby haar skool gevind is. Die kleintjie is laas op 24 Maart 2019 lewend gesien toe sy nie ver van die huis af saam met maatjies gespeel het nie. Vernietig Delvina het na wat verneem word saam met ’n man in die bosse ingeloop. Inwoners van Elim en buurdorpies het van daardie Sondag af saam met die polisie na haar gesoek. Zietsman het in sy pleit gesê hy het Delvina doelbewus vermoor deur haar te versmoor en haar liggaam in water te sit om enige DNS-getuienis te vernietig of te compromise. Zietsman het ook in sy pleitverduideliking gesê hy het geweet toe hy sy hand oor Delvina se mond en neus gehou het dat sy sou sukkel om asem te haal en dat hy haar dood kon veroorsaak deur haar lugtoevoer af te sny en haar te versmoor. Hy het ook in sy pleit gesê hy het die meisietjie geken en was vriende met haar pa. Hy het verder erken hy die dag voor die kleintjie se moord Mandrax en tik saam met die kind se pa gerook. Ntabazalila sê die staat het getuies ter verswaring van vonnis geroep. Die hofsaak gaan vandag voort en ’n dokter sal getuig oor die beserings wat die jong meisie opgedoen het.