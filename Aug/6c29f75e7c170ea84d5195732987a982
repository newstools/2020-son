CALITZDORP. – Die sterk winde van ’n tydjie gelede het Maureen Minnie se huis lelik beskadig. Veral die ruite het in die slag gebly. Minnie, ’n pensioenaris, vertel: “Almal hier in St. Helena het daai nagte nooit geslaap nie, só verskriklik was die wind. “Baie van ons se huise is al oud en geld vir regmaak is daar nie. Ons geld gaan mos net vir kos. “Kyk, hierdie huis se ruite is al lank stukkend. “Ons druk maar sommer koerantpapiere in of kap dit toe met planke.” Ouma Minnie en haar dogter en kleinkinders bewoon die huis al jare. Jacob Willemse, die dorp se nation builder, het besluit om iets aan die saak te doen. Willemse vertel: “Ons almal moet net die klein dingetjies groot doen en aanhoudend help, al is dit ook hoe gering. “Ek het ’n ma wat so oud soos sy is. En ek weet hoe dit is as daar nie ’n pa in die huis is nie. “Ek het ’n klompie ruite gekry en besluit om dit aan ant Maureen te skenk. “Ek doen ’n beroep op die mans van hier om haar te help om dit in te sit.” Ouma Minnie is dankbaar. Sy sê: “Ek waardeer dit. Ek sal nou ’n plan moet maak om net putty in die hande te kry. “Dan sal my huis se kamervensters ook darem ’n bietjie beter lyk.”