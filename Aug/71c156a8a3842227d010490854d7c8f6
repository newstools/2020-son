AL GAAN dit ’n baie duur affêre wees om die Premier-sokkerliga (PSL) onder abnormale toestande te hervat, is dit die regverdigste manier om die 2019-’20-seisoen daarvan af te handel. Só reken Cape Town City (CTC) se baas, John Comitis, voor die hervatting van die seisoen volgende Dinsdag. Comitis sê hulle is ook net verlig dat die seisoen uiteindelik hervat kan word. Dit is ná ’n onderbreking van meer as vier maande weens die pandemie. Die 16 spanne in die PSL, tesame met die 16 spanne in die Nasionale Eerste Liga (NFD) sal in ’n bio-bubble in Gauteng gesetel wees om die seisoen te voltooi. Bevestig Die 32 spanne het reeds almal hul eerste Covid-19-toetse afgehandel. Die PSL se uitvoerende hoof, dr. Irvin Khoza, het bevestig alle spelers sal 48 uur voordat hulle die bio-borrel binnegaan, ’n tweede toets ondergaan. Die CTC-baas verduidelik: “Dit sal ietwat van ’n baie duur belegging wees om die geloofwaardigheid van die liga en borge te behou, maar ons is net gelukkig dat ons weer aan die gang kan kom.” Volgens Comitis jaag die Citizens hul doelwitte gretig na. Hulle pak Chippa United Vrydag in ’n wegwedstryd in die Orlando-stadion. Vertoon Dis natuurlik om te verseker dat hulle onder die top-agt spanne eindig wat ook volgende seisoen moontlike sukses vir die klub kan bring. Comitis, die voormalige eienaar van Ajax Cape Town, sê: “Ons wil beslis ons harde werk op die oefenveld gedurende die lockdown aan die res van die land vertoon. “Die coach (Jan Olde Riekerink) het ook meer tyd gekry om met sy spelers te werk. “Dis veilig om te sê daar is nou ’n beter verstandhouding tussen die coach en die spelers.” PSL-BEPALINGS Eerste week Alle datums vir Augustus Dinsdag 11de Mamelodi Sundowns t Orlando Pirates – Dobson­ville-stadion (18:00) Woensdag 12de Kaizer Chiefs t Wits – Orlando-stadion (18:00) Vrydag 14de Chippa United t Cape Town City – Orlando-stadion (15:30) Highlands Park t Mamelodi Sundowns – Dobsonville-stadion (18:00) Saterdag 15de AmaZulu t Baroka – Lucas Moripe-stadion (13:30) Stellenbosch t Golden Arrows­ – Tuks-stadion (13:30) Polokwane City t Kaizer Chiefs – Loftus Versfeld (15:30) Orlando Pirates t Wits – Ellispark (18:00)