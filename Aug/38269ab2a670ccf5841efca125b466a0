MET seer ribbes en ál het Beauden Barrett gister bewys hy soek sy nr. 10-trui op toetsrugbyvlak terug. Dié tweemalige Wêreldspeler van die Jaar het die Blues vanuit die losskakel-posisie tot ’n vyfde Superrugby Aotearoa-sege gehelp. Die Blues het die Highlanders in Dunedin met 32-21 geklop. Barrett, wat sedert sy terugkeer van sabbatsverlof op heelagter vir die Blues speel, wou volgens Leon MacDonald (afrigter) wys die nr. 10-trui behoort aan hom. Barrett het sy ribbes beseer in die Blues se vorige wedstryd teen die Chiefs. “Hy’t daai ou hardgebaktheid gewys en enigeen wat dít al gedoen het, weet wat ek bedoel, het MacDonald gesê. Gevaar “Hy’t weer ’n harde hou teen die ribbes gekry, maar hy het dadelik opgestaan. Ek dink hy was vanaand uitstekend. “Hy was weens seer ribbes in gevaar om nie eens die game te speel nie. Maar hy was vasbeslote om te speel. “Hy het nou die nr. 10-trui en hy wil dit nie weer laat gaan nie.”