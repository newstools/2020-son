WAT ’n dag van feestelikheid moes wees, het vir ’n vrou van Valhalla Park in ’n nagmerrie ontaard toe haar boy­friend se broer haar na bewering verkrag het. Volgens die getraumatiseerde 27-jarige vrou het sy vir Labarang (Eid al-Fitr) op 1 Augustus by haar kêrel in Manenberg gekuier. “Ons gaan die afgelope drie jaar uit en ek vier altyd saam met hulle Labarang, al is ek ’n Christen.” Sy vertel dat sy vroeër die dag met ’n Uber na die kêrel toe is. “Sy oudste broer van Johannesburg was die eerste keer ook by hulle. Dit was die eerste keer dat ek hom ontmoet het.” Later die aand het dinge rof geraak en die twee broers het mekaar gepak. “Die ouer broer het my kêrel lelik aangerand, en toe sy ma wou afkeer, het hy haar ook aangerand en haar eenkant toe gestoot.” Die jong vrou vertel dat sy die antie opgehelp het en na haar kamer toe geneem het terwyl die jonger broer hul ander broer, wat ook in Manenberg bly, gaan roep het. “Ek het na die kombuis toe gegaan toe hy (die ouer broer) my voorkeer en met ’n mes dreig. Ek was so bang, maar het gedoen wat hy gesê het.” Sy sê die man het haar na ’n kamer gestoot en die mes teen haar keel gehou en demand dat sy haar broek af trek. “Ek het geweier. Toe druk hy die mes in my sy en trek self my broek af.” Daarna het hy haar na bewering van voor en agter verkrag. Nadat hy die vieslike dade gepleeg het, het hy self haar private dele afgewas, het sy huilend vertel. “Hy het aanhou sê dit sal nou vir hulle (haar kêrel en sy ma) ’n les wees.” Die broer het op die vlug geslaan en sy het dieselfde aand nog ’n saak gemaak. Dae ná die voorval het sy hom op Facebook gekontak en vir hom gesê sy dag kom. In die boodskappe het hy net geantwoord dat sy in die pad was en dat hy haar verkrag het om sy broer en ma terug te kry. Mihlali Majikela, ’n polisiewoordvoerder, het bevestig dat die polisie se FCS-eenheid in Nyanga die voorval ondersoek. Niemand is tot dusver al in hegtenis geneem nie.