KEVIN Luiters sê met die huidige stand van sake in SA rugby moet daar dalk gekyk word na ’n kompetisie wat die meeste van die land se bestes kan gebruik. Luiters het die lockdown-tyd gebruik om homself voor te berei vir ’n terugkeer tot rugby, maar met die Southern Kings wat van plaaslike kompetisie onttrek het, sal hy en baie ander spelers maar moet wag vir volgende seisoen. Die voormalige Cheetahs- en Pumas-speler sê al is dit ’n teleurstelling, is daar niks anders om te doen as om reeds vir volgende seisoen te begin beplan nie. Luiters was ’n kandidaat om uit te draf vir die span wat die OP in die Curriebeker sou verteenwoordig. Die span sou moontlik bestaan het uit ’n paar Kings en semi-professionele manne. Maar met die Kings uit die kompetisie, sê die skrumskakel dis teleurstellend, maar tog verstaanbaar in die hui­dige situasie. “Natuurlik, vir my wat steeds wil speel en ’n terugkeer tot voltydse aksie wil maak nadat ek verlede seisoen net vinnig uitgehelp het, is dit baie teleurstellend. “Ek het daarna uitgesien om op die veld te draf, maar ek voel vir Oos-Kaapse rugby kan dit tog net ’n goeie besluit wees,” meen Luiters. Hy sou self oorsee gaan om in Amerika te speel, maar weens die corona-virus-pandemie is dié kontrak ook gekanselleer. Impak Volgens hom moet daar nie altyd te veel in Oos-Kaapse rugby geplaas word nie. “Dis ongelukkig as gevolg van vorige situasies en dit het selfs vandag nog ’n impak.” Die toekoms lyk ook maar duister vir SA Rugby se terugkeer tot internasionale aksie. Daar word nou al geruime tyd hieroor bespiegel, maar Saru vergader vandag om dinge vir die toekoms uit te klaar. Volgens Luiters moet nie net die Oos-Kaap nie, maar Suid-Afrikaanse rugby nou dié geleentheid gebruik om met die beste toekomsplan vorendag te kom. “Ons moet moontlik na ’n kompetisie kyk waar daar soveel moontlik van die land se beste spelers gebruik word in een of ander formaat. Ons rugby is divers en dit maak dit opwindend. Ek dink as ons as rugbyspelers en ondersteuners een doel het, sal dit werk. “Ek dink dit bring die beste uit die land as ’n geheel.”