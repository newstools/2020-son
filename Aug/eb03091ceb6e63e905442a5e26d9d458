“ONS vergaan in Broadlands Park.” Só se Maria Tieties (59) van die Strand. Dis omdat rioolwater die afgelope week vrylik vloei in hul straat se mense sukkel om uit hul huise te kom. Inwoners in Petunia­straat sê hulle is nou net mooi verby gatvol daarvoor dat die council van die Stad Kaapstad sy gat aan hul complaints afvee. Behalwe dat die rioolwater die mense se lewe baie ondraaglik maak, is die paaie in verskeie plekke so vol potholes dat die karre daar op die sypaadjie moet ry. Lennie Cupido sê hulle kan nie meer die stank verduur nie. Cupido sê die probleem met die riool kom al baie jare aan, maar niks word gedoen nie. Amber Adendolf sê kinders moes al in die Gustrouw-kliniek behandel word weens die rioolwater wat hul straat soms vir dae oorspoel. Adendolf sê hulle weet nie meer wat om te doen nie. Talle gemeenskapsleiers in Broadlands Park sê benewens die rioolprobleem, is ’n groot deel van die woonbuurt se straatligte vir etlike dae af en inbrake by huise is besig om toe te neem. Volgens die leiers is daar by verskeie karre in Fern- en Bosduifstraat ingebreek omdat die straatligte nie brand nie. Hulle sê: “Inwoners het al skriftelik by die Stad gekla, maar dis vergeefs.” By Son se besoek Vrydag het die rioolwater vrylik in die straat gevloei. En by Son se tweede besoek gister, was dit dieselfde geval. ’n Vrou wat anoniem wil bly, sê die council gee nie om nie. Sy sê die rioolwater besoedel Valsbaai boonop via die stormwaterstelsel Son het die Stad Kaapstad Vrydag om kommentaar gevra, maar hy het gister teen druktyd nog nie daarop gereageer nie.