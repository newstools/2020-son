'N EGPAAR moes verdere hartseer verduur toe die appèlhof hul mediese nalatigheidseis van die hand gewys het. Andre en Sharon McGregor se lewens het in 2011 'n onverwagse nadraai geneem toe hul sesjarige seun, Justin, ‘n kopbesering opgedoen het. Die McGregors probeer sedertien om die Wes-Kaapse minister van gesondheid aanspreeklik te hou vir wat met hul seun gebeur het. Die appèlhof het egter laas maand teen hulle beslis. Regter Malcolm Wallis het, wat met Justin gebeur het, as ‘n tragedie. Wallis sê hoewel hul appèl van die hand gewys is, verdien die ouers elke greintjie simpatie vir wat hulle moes deurmaak. "Mediese wetenskap het egter nog nie gevorder tot 'n stadium waar dit diagnosties onfeilbaar is nie en daar gaan gevalle wees waar, ondanks die beste pogings van die mediese bedryf, 'n tragedie soos dié gaan voorkom. Simpatie is nie gronde om regsverantwoordelik in dié of ander sake toe te pas nie." Luidens die uitspraak het Andre sy seun op die dag van die voorval om 18:00 na die trauma-eenheid van die Rooikruis-kinderhospitaal geneem. Daar is vasgestel dat hy 'n ligte besering opgedoen het. Dit is as 'n stamp teen die kop beskryf. Justin is ontslaan en huis toe geneem. Hy is om 19:00 in die bed gesit. Sy pa het hom om 03:30 probeer wakker maak om na die toilet te gaan, maar Justin was in ‘n buitengewone diep slaap. Toe McGregor die hospitaal bel is aan hom gesê dat as sy seun teen 06:30 nog slaap, om hom na die hospitaal te neem. Justin het kort hierna die bed natgemaak en ook opgegooi. Sy ouers het omstreeks 04:00 weer met hom na die hospitaal gehaas. ‘n CT-scan het gewys dit was egter te laat. Justin het bloeding tussen die skedel en brein opgedoen. Daar is ‘n noodoperasie gedoen, maar dit was te laat om die ernstige breinbesering te voorkom wat Justin met serebrale gestremdheid en spastiese kwadriplegie gelaat het. Die McGregors het toe regstappe begin neem, maar hul mediese nalatigheidseis teen die dokter is in die Wes-Kaapse hooggeregshof van die hand gewys. - News24