SUID-AFRIKAANSE spelers in die Engelse Premierliga het dit oor die naweek duidelik gemaak hulle ondersteun nie die #BlackLivesMatter-beweging nie. Nie een van die agt Suid-Afrikaners in die Sale Sharks se beginspan het Vrydagaand ’n knie gebuig voor hul Premierliga-wedstryd teen die Harlequins nie. Die World Cup-wenners Faf de Klerk en Lood de Jager, insluitend Bokke soos Coenie Oosthuizen, Akker van der Merwe en die Du Preez-boers, Jean-Luc, Dan en Robert, het besluit om staande te bly. Die kaptein, Jono Ross, wat ook ’n Suid-Afrikaner is, het ook nie gekniel nie. Al het alle spelers T-hemde gedra wat sê “Rugby Against Racism”, het slegs vier van die spelers in die begin-vyftiental besluit om die knie te vat. Die Engelse spelers Marland Yarde, Tom Curry, Simon Hammersley en Sam Hill, saam met vier van die sewe plaasvervangers, het besluit om te kniel ter ondersteuning van die #BlackLivesMatter-beweging. Die ander spelers in die beginspan het verkies om staande te bly. Voor Saterdag se game tussen die Worcester War­riors en Gloucester, was Ruan­ Ackermann, ’n voormalige Lions-speler en seun van die Springbok-slot en voormalige Lions-breier Johan­ Ackermann, die enigste Gloucester-speler wat staande gebly het toe sy spanmaats die knie gebuig het. Francois Venter, voormalige senter van die Cheetahs, was een van vier Worcester-spelers wat ook besluit het om nie die knie te buig nie. Aangesien SA Rugby reeds sy steun vir die #BLM-beweging uitgespreek het, gaan dit inderdaad interessant wees om te sien hoe Saru die kwessie van #BLM gaan hanteer wanneer rugby heel moontlik weer in September in die Reënboog­nasie aan die gang kom.