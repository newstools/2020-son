HERMON. – Jacob Gysman (40) van die plaas Burgersdrift langs die R44 het Vrydag in die Wellington-landdroshof verskyn op ’n klag van moord. Die staat voer aan dat hy John Groenewald op Saterdag 29 September 2019 op die plaas Burgersdrift met ’n tuinvurk in die bors doodgesteek het. Die beskuldigde het op 29 Oktober 2019 om borgtog aansoek gedoen. Dit is teen R500 toegestaan en hy werk tans op die plaas. Die vermoorde se familie het die plaas intussen verlaat. By ’n besoek aan die plaas het die beskuldigde se ma net gesê: “Ek weet niks van die moord nie, want ek was nie by nie, maar die polisie moet asseblief my tuinvurk terugbring. “Ek het dit nodig vir tuinmaak en kan nie ’n nuwe vurk bekostig nie.” Die saak is tot Woensdag 19 Augustus uitgestel vir ’n pleit en ’n datum vir die Paarl-streekhof en sy borgtog is verleng. Kapt. Basil Seekoei, polisiewoordvoerder van Paarl-Oos en Wellington, het die voorval bevestig. Marthinus Sampson is verlede jaar tot 20 jaar direkte tronkstraf gevonnis nadat hy sy pa 40 keer met ’n mes gesteek het, nadat hulle oor twee hoendereiers gestry het.