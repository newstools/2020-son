'N VYFJARIGE seun van Gauteng, wat saam met sy familie op vakansie was, het uit 'n venster op die 12de verdieping van 'n  gebou by 'n Durbanse vakansie-oord tot sy dood geval. Die voorval het Maandag by die Silver Sands Lifestyle Resort gebeur. Lynette Matthews, wat in 'n nabye gebou woon, sê haar 20-jarige seun, Kalem, het gesien hoe die seun val. "My seun het na die winkel gegaan. Hy het teruggehardloop gekom om vir ons te sê dat hy 'n kind uit 'n venster op die 12de verdieping sien val het. "Ons het almal na die sypaadjie gehardloop waar die seun se liggaam was. Ek het begin bid, maar sy liggaam was reeds besig om blou te trek. Nog mense het bygekom om die kind se lewe te probeer red." Matthews sê 'n lifeguard het nog met trane in sy oë probeer om die seuntjie by te bring, maar hy was reeds dood. - TimesLive