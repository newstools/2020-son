OSCAR Toorn, oftewel Oscar T, is trots op sy heel eerste solo studio-album. Dié Suid-Afrikaanse sanger en liedjieskrywer het hierdie week sy album, Disconnected, met 14 liedjies uitgereik. Die 32-jarige voormalige Popstars-wenner sê die album is vir hom ’n droom wat waar geword het. “Disconnected is ’n weerspieëling van my eie lewe, maar dit vertel ook die storie van mense wat dieselfde uitdagings in die lewe deurgemaak het. “Ek het hierdie geskryf toe ek deur ’n baie donker tyd in my lewe gegaan het. “Ek het ’n moeilike egskeiding deurgemaak en dit het my laat voel asof ek nie meer wil lewe nie.” Oscar reis deesdae tussen China en Suid-Afrika. Emosie Hy vertel dat die lead single “One More Reason (Sunday Morning)” handel oor ’n gebroke verhouding wat ’n tweede asem gegee is. “Ek het my pen opgetel en elke emosie wat ek ervaar het, neergeskryf. Hierdie album gaan jou laat huil, dit gaan jou hardop laat lag en dit gaan jou dieper as ooit tevore laat liefhê.” Die album word uitgegee deur Wolf Entertainment, wat in Frankryk en Duitsland gebaseer is. Dit is in 2017 opgeneem. Dit het drie jaar geneem om die album te voltooi. Jy kan natuurlik die album op gewilde digitale platforms soos iTunes en Spotify aflaai.