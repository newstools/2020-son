’N KORT stappie om ’n halwe button te koop het ’n man sy lewe gekos. Christopher Klassen (43) is volgens sy familie een van vele onskuldige inwoners van Uitsig en op die Kaapse Vlakte wat in die laaste maande sy lewens verloor het toe hy in ’n kruisvuur beland het. Klassen se dogter Chantel August sê die voorval het Saterdagaand 8 Augustus 20:00 in Asterlaan naby ’n parkie plaasgevind. “Hy was op pad winkel toe. Hy gebruik buttons en het vir hom ’n halwe gaan koop toe daar ’n skietery in Asterlaan naby die polisiebasis uitgebreek het. Die skote het hom getref. “Wat vir ons ’n concern is, is dat die skietery dan dáár plaasgevind het. Die gangsters kom skiet daar by die basis wanneer niemand daar is nie. Hulle is veronderstel om ons te protect en te help. Neergegooi “Maar weens omstandighede kan hulle nie altyd daar wees nie,” sê sy. August het in die pad geloop toe die skote begin klap. Hy het ’n vrou wat saam was neergegooi toe die skietery begin. “As hy dit nie gedoen het nie, sou sy ook raak geskiet gewees het. Hy is twee keer skrams geskiet en een keer in die maag,” vertel sy. August sê haar pa was nie ’n gangster nie en het ook nie met hulle uitgehang nie. Volgens haar was hy dus nie ’n teiken nie. “Hoekom moet ’n onskuldige persoon se lewe geneem word? Mens voel seergemaak. Ek voel dit kon verhoed gewees het. “Ons is ook bekommerd oor die kinders wat so in die kruisvuur beland. Die skietery moet end kry.” Klassen is gister ter ruste gelê. 