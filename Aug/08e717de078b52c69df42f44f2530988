ZOZIBINI Tunzi en Cass­per Nyovest soek geregtigheid vir ’n meisie wat na bewering deur haar kêrel vermoor is. Mej. Heelal het dié week getwiet sy het Asithandile "Kwasa" Zozo persoonlik geken. Sy was ’n vriendin van Zozi se kleinsus en het gereeld na hul huis gekom. Dis nie die eerste keer dat mej. Heelal praat oor die vroue wat in Suid-Afrika vermoor word nie. Vroeër dié jaar het sy pres. Cyril Ramaphosa gesmeek om strenger op te tree teenoor mans wat vroue in Suid-Afrika vermoor. “Sy was my kleinsus se vriendin en ’n pragtige vreugde vir my en my familie. “Sy is (na bewering) doodgesteek deur ’n man oor sy hom nie meer wou hê nie. “Ek weet nie eens wat om te sê nie. Ek is jammer, jong dame. Rus in vrede.” Stukke Op Twitter het Cassper ook sy stem dikgemaak oor die grusame dood van die jong meisie. Die rapper sê sy hart is in stukke oor Kwasa se dood. “Ek is so gebroke. Ek is sonder woorde. “Sjoe! Die mans in ons same­lewing! Ek kan nie eens sê sy moet in vrede rus nie, want dit is so verkeerd hierdie. “Hoe kan jy in vrede rus as jou lewe kortgeknip is? #JusticeForKwasa” Hy het toe in ’n twiet aan Ramaphosa gevra dat die president aandag gee aan die slagting van vroue, veral omdat dit op die oomblik Vrouemaand is. “Mnr. President, mans maak die vroue en kinders in ons gemeenskap dood. “Al wat ons hoor, is dat ons beter moet doen, maar niks word ooit gedoen nie. “Wanneer gaan ons begin beter doen?”