DIE departement van basiese onderwys het die eindeksamenrooster vir matrikulante bekendgemaak. Hulle sal op 5 November met Engels afskop. Die departement sê die laat begin tot die eindeksamen sal skole en leerders voldoende tyd gee om die kurrikulum te dek. “Kandidate word weereens daaraan herinner dat dit ’n gekombineerde eksamen is wat impliseer dat alle kandidate, wat in Mei/Junie 2020 die Nasionale Senior Sertifikaat-eksamen moes aflê en reeds geregistreer het, toegelaat sal word om hierdie eksamen af te lê. “Kandidate wat ook vir die Nasionale Senior Sertifikaat-eksamen vir Oktober/November 2020 geregistreer het, sal die eksamen kan aflê,” lui die verklaring van die departement. Daar word verwag dat meer as 1,1 miljoen kandidate aan die gesamentlike matriekeksamen in 2020 sal deelneem en geregistreerde kandidate sal teen einde September 2020 ’n toelatingsbrief ontvang. “Die minister wil alle graad 12-leerders gerusstel dat hulle ten volle ondersteun sal word in hul voorbereiding wat sal lei tot die aflê van die graad 12-eksamen in 2020 ondanks die uitdagings wat hom hierdie jaar voorgedoen het,” het die departement gesê.- JacarandaFM