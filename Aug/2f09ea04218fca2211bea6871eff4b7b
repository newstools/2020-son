HOEWEL ons Saterdagaand vir Gideon Lottering, oftewel G-Notez, moes koebaai sê op die talentsoekprogram Maak My Famous, is dit nog lank nie die laaste sien van dié talentvolle sanger nie. Die 35-jarige van George wat uit die kompetisie gestem is, sê hy het nog baie planne vir sy toekoms in die musiekbedryf. “Dis nie die einde vir my nie. Voordat ek na Maak My Famous gekom het, het ek begin om my eie musiek te skryf. Ek sien uit daarna om in die volgende paar maande my eie musiek uit te gee. “Ek sal ook natuurlik konserte wil hou waar ek my musiekdrome kan uitleef.” G-Notez, wat liefderik deur die kykers as ons eie John Legend gedoop is, sê dit is vir hom ’n groot kompliment. “Ek wil natuurlik onafhanklik staan van John Legend, maar dit maak my hart warm dat mense dié tipe talent in my raak sien. John Legend beïnvloed my styl van musiek baie. Maar ek is ook uniek op my eie manier.” Lesse Die sanger sê een van die groot lesse wat hy op sy Maak My Famous-reis geleer het, is om altyd paraat te wees. “Ek het so baie geleer op die program. “Ek kan onthou dat een van die mentors my mooi laat verstaan het dat jy net twee minute op die verhoog het om te wys wat in jou steek en dat jy daarom te alle tye 150% gereed moet wees.” Hy vertel verder dat hy nou gereed is om sy musiekloopbaan voltyds aan te pak. “Ek het voorheen skone kunste aan die Universiteit Stellenbosch studeer en gaan dit klaarmaak. “Ek weet ek is nou in die regte stadium in my lewe om ’n voltydse musikant te wees. Ek het so baie geleer by Maak My Famous dat ek 100% gereed is vir my nuwe reis.” G-Notez sê hy is dankbaar dat sy talent raakgesien is. “Saterdagaand terwyl ek opgetree het, was daar ’n kalmte oor my. Ek het vrede met die besluit. Dit was vir my ’n groot voorreg om een te wees van die top-9 uit al 8 000 mense wat ingeskryf het.” 