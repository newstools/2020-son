DIE Wes-Kaapse polisiebestuur het hul skok uitgespreek oor die moord van 'n polisielid die afgelope naweek. Sers. Abongile Mayile (39) van die Athlone-polisiestasie is Saterdag in Langa doodgeskiet. Hy was van diens af. Luidens 'n polisieverklaring is 'n skietvoorval Saterdag om 18:58 in Malamba Way in Langa aangemeld. "Met die polisie se aankoms is die lid op die grond gevind met 'n koeëlwond in die kop. Hy is weens sy beserings op die toneel dood," sê kapt. FC van Wyk, 'n polisiewoordvoerder. 'n Moordsaak word tans deur die Valke ondersoek. Enigeen met inligting kan die misdaadlyn by 08600 10111 bel.