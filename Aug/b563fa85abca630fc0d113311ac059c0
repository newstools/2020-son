DIE Springbokke wat nie in die Engelse Premierliga-wedstryde hul steun aan die Black Lives Matter-beweging (BLM) gewys het nie, het doodsdreigemente gekry. Nathi Mthethwa, Suid-Afrika se minister van sport, het die Suid-Afrikaanse spelers van Sale Sharks gekritiseer omdat hulle nie gekniel het voor die Engelse Premierliga-kragmeting teen Harlequins nie. Slegs vier lede van Sale se beginspan het op 14 Augustus ’n knie gevat. ’n Week later het net vyf spelers dit voor die game teen Exeter gedoen. Die Springbok-Wêreldbekerwenners Faf de Klerk en Lood de Jager was onder diegene wat besluit het om nie vir BLM te kniel nie. Marland Yarde, vleuel van Engeland, is een van ’n handjievol Sale-spelers­ wat in albei stryde ’n knie gevat het. Hy het die doodsdreigemente as “geheel en al onaanvaarbaar” beskryf. Die 28-jarige, wat in 13 toetse vir Engeland uitgedraf het, het sy mening op Twitter en Instagram uitgespreek. “Ek staan ??100% agter die BLM-beweging en glo heelhartig in die belangrikheid van die beklemtoning van die voortdurende stryd wat ons daagliks in die samelewing ondervind en die behoefte aan verandering,” het hy geskryf. “Ek glo egter die doodsdreigemente teen my spanmaats is heeltemal onaanvaarbaar. “Hierdie gedrag sal die wêreld nie ’n beter plek maak nie. “Ons is verenig. Ons is ’n span.” Die Premierliga in Engeland het besluit klubs en spelers moet self bepaal hoe hulle die veelbesproke BLM-veldtog wil ondersteun, al dan nie. Die media het Jurie Roux, SA Rugby (Saru) se uitvoerende hoof, onlangs in ’n aanlyn konferensie oor Saru se standpunt oor die BLM-beweging gepols. Roux het bevestig dat Mthethwa antwoorde gevra het by Mark Alexander, Saru se president, oor die gedrag van die Suid-Afrikaanse spelers oorsee rakende die BLM-kwessie. Benader Volgens Roux gaan Saru eers in ’n vergadering besin oor sy standpunt oor die BLM-veldtog. Saru sal dit dan op sy eie manier benader as rugby in die Reënboognasie moontlik weer volgende­ maand aan die gang kom.