MET net drie wedstryde oor beoog Cape Town City om die seisoen so sterk moontlik te voltooi en sy plek in die top-agt verseker. Die Citizens het dié seisoen nie goed gevaar nie, maar speel vandag teen Golden Arrows en kan met ’n oorwinning hul seisoen al hoe beter laat vertoon. City is met 36 punte in die 7de plek in die Premier-sokkerliga (PSL) en het ’n string spanne, insluitende Arrows, op sy hakke vir ’n plek in die top-agt. Motivering City se afrigter, Jan Olde Riekerink, sê sy span is baie sterker as toe hy vroeër in die seisoen oorgeneem het en die spelers speel nou vir mekaar. Olde Riekerink sê: “Ons motivering het teen Bloemfontein Celtic begin, net voor die lockdown. “Ek kon sien dat die span gegroei het en die spelers het in daai wedstryd reeds vir mekaar geveg. “Toe ons weer begin het, het hulle in oefeninge dieselfde eienskappe getoon en dit het my hoop gegee.” Die breier prys ook sy span se harde werk onder toestande wat nie altyd ideaal was nie. Hy sê: “Ons het nie die luuksheid van ’n oefenkamp gehad nie. Ons het net op Hartleyvale se veld geoefen. “Ons het ook goeie ondersteuning ontvang van die voorsitter, John Comitis, en die res van die bestuur om ons te help om hierdie punt te bereik. “Nou gaan dit nie net oor fisieke fiksheid nie, dit gaan net soveel oor fiksheid van die gees. “Ek het aan hulle benadruk dat die gees sterker is as die liggaam en dat ons ook versterk is deur die stryd in die gees te wen.” Oor hul volgende teenstanders, Arrows, sê die breier hy weet wat om te verwag. Olde Riekerink sê: “Arrows speel op ’n baie gestruktureerde manier. “Hulle het sedert die hervatting amper ’n paar goeie resultate behaal. Ons sal dus niks as vanselfsprekend aanvaar nie. Witwarm “Vir ons gaan dit oor ons strewe daarna om in die top-agt te eindig. So, ons sal nie te veel na die omstandighede kyk nie.” Die Baaienaar Kermit Erasmus is met 12 doele ook ’n witwarm striker vir die Citizens. Hy het ’n doel in ál drie City se wedstryde ná hervatting aangeteken.