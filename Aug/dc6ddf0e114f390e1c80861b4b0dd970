’N NUWE besem in Heideveld, die Ward 44 Comunity Business Forum is reg om besigheid te doen. Dié sakeforum is onlangs gestig om inwoners en sake-eienaars in die area ’n platform te gee om besigheid te skep. Die forum, onder die leierskap van sy voorsitter, Isaac de Jongh, en ondervoorsitter, Faizel Heneke, is op die been gebring om te verseker dat besigheid wat die inwoners raak, nie sonder hul wete en deelname voortgaan nie. De Jongh vertel: “Die forum is op die been gebring om te verseker dat besigheid soos paaie, huise bou en kabels lei nie gebeur sonder inwoners van Heideveld se medewete nie. “Die forum sal die belange van die gemeenskap verteenwoordig, veral wat werkskepping betref. “Tans is daar kabel- en paving-projekte in ons area, maar sonder dat hier werk geskep is vir enige inwoners van Heideveld. “Die forum is hier om seker te maak inwoners kry die voordeel van werk uit projekte soos dié.” Min Daar vind daagliks groot ekonomiese aktiwiteite plaas in Heideveld, maar die inwoners dra min kennis oor dié projekte en dis waar die forum inkom. Heneke sê die leierskorps in die wyk doen maar min om die inwoners in te lig oor werkskeppingsprojekte. Hy sê: “Tans gebeur hier bouprojekte in die area. “Inwoners vra hoekom is Heideveld-besigheid nie deel van dié projekte nie. “In ander areas is dit die bendes wat intree namens hul gemeenskap. “Hulle demand dat daar werk of geld is vir hulle mense. Dis nie ’n way om te gaan nie.” Heneke sê dis hoekom die boukontrakteurs en ander ondernemings in die area die forum gestig het om meer besighede by werkskepping te betrek. Hy sê: “Tans is ons besig met ’n veldtog om al die details van werkloses op te skryf sodat hulle eerste deel kan wees van werkprojekte.” Versamel Die veldtog sal ’n goeie idee gee van hoeveel inwoners werkloos is, hoeveel werk soek en wat hul skill level is. Die data wat versamel word, sal die forum ’n goeie idee gee van werkloosheid in die area. Die forum se slagspreuk is: “Geen besigheid vir of deur of sonder die inwoners van Heideveld nie.” Besighede wat wil deel wees van die Ward 44 Comunity Business Forum kan De Jongh bel by 067 131 9343 of Faizel Heneke by 071 036 8910.