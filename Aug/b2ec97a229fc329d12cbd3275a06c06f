ONS kan binnekort die lekker nuwe ligte drama Ekstra Medium op die kassie verwag. ’n Man wat ’n wieletjie-tas oor ’n verlate veld in ’n nywerheidsgebied sleep, is nie ’n tipiese opening vir ’n TV-reeks nie. Dat hy boonop ’n disco-bal onder die arm dra, is egter die eerste wenk dat jy jou nou in Beer Adriaanse en Retief Scholtz se wêreld bevind. En die klimaat daar is matig, of soos hulle dit noem, “ekstra medium”. “Bertie Heyns is ’n ongepoetste diamant en aan die verkeerde kant van 30,” verduidelik Retief, wat ook aan reekse soos Alles Malan en Dwaalster geskryf het. Aanklop Bertie moet darem nou al ’n grootmens wees volgens die samelewing se reëls, maar die mat word behoorlik onder hom uitgeruk en hy sit skielik met niks. Ons loop saam met Bertie in die hoofpad af en sien dat hy by sy suster, Sophia, en haar aweregse gesin aanklop om op hul bank te slaap. Jou suster se gesinsbank is immers ’n goeie plek waar jy jou nuwe lewe kan afskop, maar pleks van ’n nuwe opwindende begin, ervaar Bertie uiterse angs en sy verlede begin skielik op tasbare maniere met sy hede gesels. Ekstra Medium is ’n ligte drama, ’n redelik nuwe genre­ waarin die lig en donker van die lewe mekaar deeglik omarm en dieper temas deur humor en drama ontgin word. In die eerste van 13 episodes leer ons Bertie en sy lewenskrisis ken – en natuurlik ook sy suster en haar familie. Die reeks verken familie­temas vanuit alle kante en verskeie ouderdomme. Die jongste karakter is 8 en die oudste al 70. En soos in die lewe, weet ’n mens nie aldag wie meer volwasse is nie. Spelers Wilhelm van der Walt speel die rol van Bertie en Cintaine Schutte dié van Sophia. Ander spelers sluit in Marvin-Lee Beukes, Llandi Beeslaar, Gerben Kamper, Dean Balie, Mila Guy, Amalia Uys en June van Merch.