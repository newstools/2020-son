TAUTUM Nyl was net nege dae op aarde voordat hy op sy mamma se verjaardag gesterf het, maar hy was sy ma se engelkind. Klein Tautum se familie soek antwoorde van die Caledon-hospitaal, wat hulle beweer hulle op die koudste manier behandel het. Tautum se mamma, Edwina Adams, sê sy het groot drome vir haar baba gehad. Sy sê: “Hy was my baba! Hy het my lewe verander en my hart volgemaak. Nou sit ek weer met ’n seer hart oor ek nie closure kan kry nie.” Adams sê haar drome het op 9 Julie – op haar 34ste verjaardag – aan skerwe gespat. “Tautum is op 30 Junie gebore. Op dieselfde dag is ons uit die hospitaal ontslaan. Hy was gesond en het niks kwale gehad nie. “Toe ons vyf dae by die huis was, het ek en my suster iets vreemds met sy een ogie opgelet. Dit was amper asof hy ons skelm met die een oog dopgehou het, want dit het nie oopgegaan nie.” Adams sê sy en haar suster, Dianne Nyl, het besluit om die apteek te bel omdat die kleintjie nie gehuil of vreemd opgetree het nie. Nyl sê: “Hy was soos ’n normale baba. Slaap, drink sy tetties en so aan. “Al wat verskil het, is dat sy een ogie nie reg oopgegaan het nie. “Die apteek het ons verwys omdat sy oog opgeswel was. Hulle het ons aangesê om dit te laat uitcheck omdat hy sy oog of sig kon verloor as dit nie na gekyk word nie.” Adams is toe met haar baba Caledon-hospitaal toe. Volgens hulle het alles daar die eerste drie dae glad verloop. “Hulle het Tautum op ’n antibiotic gesit en ek het sy ogie met soutwater gewas en salf op dit gesit. “Sy oog het mooi reggekom en die Woensdag is ek gesê om nog 10 dae aan te bly sodat hulle die antibiotics-behandeling kon voltooi.” Min het sy toe geweet dit sou die laaste dag wees dat sy haar baba gelukkig en lewend sou sien. Adams sê: “Op die Donderdag­oggend van my seun se dood het ’n nurse ingekom en my kind met iets ingespuit. “Dit was nie soos die normale dripsakkie nie, so ek weet nie wat binne-in die mengsel was nie. “My kind het onmiddellik begin kreun en skreeu-huil. Sy voorkop en lippe het blou getrek en hy het koud gevoel. “Toe vat hulle hom van my en gaan na ’n kamer. “Die dokter is ingeroep en toe ek die nurse wat hom ingespuit het, vra wat aangaan, sê sy dis net ’n wind en ek moet bedaar.” Adams sê ná 15 minute het die dokter haar geroep en die nuus aan haar gebreek dat Tautum dood is. “Al wat hy gesê het, is dat hulle alles probeer het.” Adams sê wat haar ook breek, is dat die hospitaal haar nie eens deur die voorval ondersteun het nie. “Hulle het my net daar gelos met die hoop dat dit net ’n wind is wat my kind so laat skreeu het. “Ná die tyd het hulle nie eens sorry gesê nie, niks verduideliking gegee nie, en niks ondersteuning aangebied nie. “Ek is weg uit die hospitaal. Sonder my baba.” Uitgepak Adams sê ’n hele maand het verbygegaan waarin sy met ’n gebroke hart na antwoorde gesoek het. “Skielik, nadat ek op Facebook oor die situasie uitgepak het, het die hospitaal se maatskaplike werker my gebel vir moral support.” Adams sê sy wou dit nie hê nie omdat sy nou net antwoorde en closure soek. “Op sy doodsertifikaat staan die rede vir sy dood word steeds ondersoek. “Ek voel gebreek. Dit maak seer om in die verlede tyd van my kind te praat.” Roché Butler, woordvoerder van die Wes-Kaapse departement van gesondheid in die Overberg-streek, sê hulle wag nog op die uitslae van Tautum se nadoodse ondersoek. Eers dan, sê Butler, sal hulle hierdie uitslae met die familie kan bespreek.