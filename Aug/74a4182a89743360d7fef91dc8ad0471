MCGREGOR. – ’n Gegewe perd kyk sy nou regtig nie in die bek nie, maar met die upstairs-huis wat sy pasella gekry het, sal sy maar in ’n beperkte space moet leef. Roseline Smith (60) is met ’n gebrek in beide bene gebore. ’n Skaam Smith sê sy het drie weke gelede – ná byna 30 jaar se gewag – uiteindelik in haar nuwe huisie ingetrek, soos die ontslape oudpres. Nelson Mandela haar en ander inwoners beloof het. Smith sê toe sy haar huisie se adres en sleutel ontvang, het ’n familielid haar in ’n kar gelaai en voor haar nuwe huis gaan stilhou. “Ek het skaars woorde gehad en was baie bly,” vertel Smith met blink oë. Volgens haar het daar in die huis egter ’n skok op haar gewag. “Ek het toe gesien dat ek in ’n upstairs-huis gaan intrek,” sê Smith. “Ek het toe nie geweet of ek steeds bly moet wees hieroor nie. Ek sal mos nooit met my gebreklike beentjies daai trappe kan uitklim nie!” Sy sê sy het nie ’n ander keuse gehad as om die huis te aanvaar nie, maar nou moet sy leef in die kombuis, wat op die grondvloer geleë is. “Ek het my hele lewe lank in ’n hok gebly en kon nie nee dankie sê vir hierdie huis nie. “Maar ek hoop ek sal eendag in ’n huis kan intrek wat nie trappe het nie en waar ek van die slaapkamers gebruik kan maak.” Bespreek ’n Voormalige raadslid, Gawie Fielies, sê Smith het in haar destydse aansoek aangedui dat sy gestremd is. “Ek gaan haar omstandighede met plaaslike behuisingsamptenare bespreek en kyk of ’n ander huis vir haar beskikbaar gemaak kan word,” het hy beloof.