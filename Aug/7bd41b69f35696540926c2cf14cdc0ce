RG SNYMAN gaan weens ’n kniebesering minstens ses maande buite aksie wees. Johann van Graan, afrigter van Munster, het gister die slegte nuus ontvang dat die Springbok-slot ’n knie­ligament ernstig beseer het. Die Wêreldbekerwenner het Saterdag in Dublin teen Leinster sy debuut vir Munster gemaak. Die hemelbesem het in die sewende minuut van sy span se nederlaag van 25-27 hard geval nadat hy die bal in ’n lynstaan van die manne van Leinster gegaps het. Hy sal waarskynlik tot laat in die seisoen buite aksie wees. Sy Bok-spanmaat Damian de Allende het ook in dié game sy buiging vir Munster gemaak. Lynstaanspringer De Allende was ook laas jaar by die rugbyskouspel in Japan ’n lid van die seëvierende Bok-groep. Benewens Snyman se primêre taak as ’n lynstaanspringer, is hy bekend as ’n sterk baldraer en sy vermoë om die bal in kontak te off-load. “Daar is bevestig dat die nuutste debutant, RG Snyman, ’n knieligament-besering opgedoen het in Saterdagaand se Pro14-kragmeting teen Leinster,” lui ’n verklaring van die span. “Die slot vergader met ’n spesialis om chirurgie en sy rehabilitasie te bespreek.” Munster het ook slegte nuus ontvang dat die voormalige Stormer-slot Jean Kleyn en die Ierse stut Dave Kilcoyne vir ’n onbepaalde tydperk met onderskeidelik ’n nekligament- en enkelbesering buite aksie gaan wees.