’N JONG man van Scottsdene in Kraaifontein is die afgelope naweek afgemaai. Danwill Sofat (19) is Saterdagaand omstreeks 18:30 in Williesingel doodgeskiet. Twee ander tienerlaities (15 en 19 jaar oud) is in die hospitaal opgeneem met skietwonde. Sofat se ouma Elizabeth Jacobs (57) sê sy was in die huis gewees toe sy skote hoor afgaan. Jacobs sê: “Ek was nog besig om vir hom patties te bak toe ek hoor die skote klap hier buite. “Toe ek buitentoe gaan om te kyk, was alles al verby.” Sofat se pa, Donovan Sofat, sê hy en sy vrou, Vernita Sofat, was uit gewees toe iemand hulle kom haal. Donovan (40) sê: “Ons het die boodskap gekry dat ons seun raakgeskiet is. Hulle het nie vir ons gesê hy is oorlede nie. Toe ons op die toneel kom het ons gesien hy is oorlede. “Van wat ek kon gesien het, is hy een keer deur die neus geskiet. “Nadat hy geskiet is, het hy in my uncle se huis ingehardloop, waar hy inmekaargesak het.” Die diep hartseer pa beskryf sy seun as ’n baie aktiewe jong man wat rugby gespeel het. Danwill het verlede jaar sy matriek aan die Hoërskool Scottsdene voltooi. Hy het voltyds gewerk en deeltyds menslike hulpbronne gestudeer. Sy ouma voeg by dat haar kleinseun se program baie vol was: “Wanneer hy Donderdae van sy werk se aandskof teruggekom het, het hy kollege toe gegaan.” Die familie het versoek dat daar nie foto’s van hulle geneem word nie en sê hulle is diep bedroef. Sers. Noloyiso Rwexana, ’n polisiewoordvoerder, het die voorval bevestig. Sy sê die polisie ondersoek ’n saak van moord en twee van poging tot moord. Volgens haar het nog ’n skietvoorval omstreeks 19:05 in Klipbokstraat plaasgevind waar twee mans ook raakgeskiet is. Rwexana sê die omstandighede rondom die voorvalle word ondersoek. Sy vra ook dat enigeen met inligting oor die twee voorvalle die Stop Misdaadnommer, 08600 10111, skakel.