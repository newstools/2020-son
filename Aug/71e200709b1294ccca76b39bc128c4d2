SUID-AFRIKA se beste manskrieketspelers het die afgelope week bosberaad gehou om die weg vorentoe te baan vir die Proteas. Die spel in die land is tans in omstredenheid gedompel en daar is feitlik elke dag ’n nuwe kwessie op die tafel. Die groep van 32 spelers het van 18 tot 22 Augustus in Skukuza byeengekom vir wat Krieket Suid-Afrika (KSA) ’n “kultuurkamp” gedoop het. Dit sluit in die 16 gekontrakteerde lede van die nasionale span, sowel as die High Performance-groep. Die kamp was daarop gemik om spelers, afrigtings- en ondersteuningspersoneel van die nasionale en hoëprestasie-span byeen te bring om in lyn te kom met die doelstellings en om die weg vorentoe te beplan. Gesprekke Onderwerpe wat onder bespreking was, het ingesluit die Proteas se span-identiteit in hul hoedanigheid as verteenwoordigers van die land, die span-omgewing en die prestasies daarvan op en van die veld. Daar was glo “ywerige, oop en eerlike gesprekke en konsultasie onder die leiding van die fasiliteerders, Mahlatse Mashua en Ruan Botha, wat die groep gehelp het om 100% sinergie te bereik”. Luidens ’n mediaverklaring van KSA is “die identiteit of DNS van die span gebaseer op gedeelde waardes, grondreëls, filosofieë en geloofstelsels, met ’n groot fokus op die eerste twee wat genoem word”. Spanwaardes: Dit is ’n platform waar elkeen homself en ’n gelyke lid binne-in die span-omgewing kan wees. Die kamp sou aanvanklik voor Suid-Afrika se toer in Junie na Sri Lanka plaasgevind het, maar dis weens Covid-19 noodgedwonge uitgestel. Waarneem Intussen het KSA aangekondig Lucy Davey sal in Thamie Mthembu se plek waarneem as kommunikasiehoof. Mthembu sal op sy beurt waarneem as bedryfshoof in die plek van Kugandrie Govender, wat nou waarnemende uitvoerende hoof is.