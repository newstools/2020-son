Die top-10-finaliste vir die Mej. Suid-Afrika-kompetisie is gisteroggend in ’n live stream deur die voormalige Mej. Suid-Afrika en aanbieder Liesl Laurie aangekondig. Só lyk die 10 meisies wat sake gaan uitspook om die gesogte Mej. SA-titel: Shudu­fhadzo Musida (23) van Ha-Masia, Limpopo, het ’n graad in die sosiale wetenskappe. Sy is ook aangewys as die wenner van die public vote. Jordan van der Vyver (24) woon in Groenpunt in Kaapstad. Sy is ’n internasionale model wat gewoonlik hierdie tyd van die jaar in Amerika werk. Aphelele Mbiyo (24) is gebore en getoë in Mthatha in die Oos-Kaap, maar sy bly tans in Lonehill, Johannesburg. Sy het ’n BA-graad in geïntegreerde bemarkingskommunikasie. Lebogang Mahlangu (24) kom van Soshanguve in Gauteng. Sy is ’n voedselwetenskaplike wat navorsing en ontwikkeling doen. Sy is ’n maatskaplike entrepreneur wat ’n gemeenskapsbakkery in Soshanguve besit. Busisiwe Mmotla (27) kom van Soweto. Sy is ’n senior en FET-onderwyseres wat haar graad aan die Universiteit van Johannesburg verwerf het. Chantelle Pretorius (24) is van Tshwane. Sy bring ses tot nege maande per jaar in Europa deur waar sy voltyds as model werk. Natasha Joubert (22) is van Centurion en is ’n skakelbeampte. Sy is ook die stigter en eienaar van die maatskappy Natalia Jefferys (Pty) Ltd. Thato Mose­hle (25) is van Klerksdorp. Dié mediese dokter voltooi tans haar internskap. Melissa Nayimuli (24) kom van Butterworth in die Oos-Kaap. Deesdae woon sy in Johannesburg, waar sy as ’n account manager vir ’n bemarkingsagentskap werk. Karishma Ramdev (25) kom van Chatsworth in Kwa­Zulu-Natal, maar sy woon tans in Johannesburg. Sy werk as ’n gekwalifiseerde dokter by die Charlotte Maxeke Johannesburgse Akademiese Hospitaal. Die 10 finaliste sal in Oktober in die eindronde om die gesogte Mej. Suid-Afrika-kroon meeding. 