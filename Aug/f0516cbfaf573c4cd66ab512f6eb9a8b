DIE saak teen Moyhdian Pangarkar sal binnekort in die Wes-Kaapse hooggeregshof voortgesit word. Pangarkar het Vrydag in die Goodwood-landdroshof verskyn. Hy staan tereg op klagte van moord en kaping van die agtjarige Tazne van Wyk. Volgens ’n ingeligte bron sou daar met sy laaste verskyning in die Goodwood-landdroshof nóg klagte op sy klagstaat gevoeg word. Tazne is op 7 Februarie vanjaar laas lewend gesien by ’n huiswinkel oorkant haar ouerhuis in Clare-straat, Elsiesrivier. Pangarkar is laaste saam met die meisie gesien. Hy is twee weke ná haar verdwyning by ’n B&B in Cradock gearresteer. Pangarkar word met die moord verbind nadat hy uitgewys het waar die kind se lyk is. Op dieselfde dag dat hy in die Cradock-landdroshof verskyn het, het hy buite Worcester gaan wys waar die liggaam is. Die lyk was in ’n stormwaterdrein op die N1-deurpad. As gevolg van die lockdown-regulasies moes mense Vrydag buite die hof vir ’n datum wag. Tazne se familie was ook by die hof, maar hulle het onmiddellik geloop nadat hulle die volgende hofdatum gekry het. Pangarkar verskyn weer op 17 Augustus. Hy word in Pollsmoor aangehou.