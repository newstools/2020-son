DIT was ’n tipiese derby waarin geen genade gegee of gevra is nie. Boonop was Donderdag se tweede Kaapse derby tussen Stellenbosch en Cape Town City besoedel met omstrede en swak besluite deur die wedstrydbeamptes. Dit het egter nie die Premierliga-nuweling Stellenbosch verhoed om met die punte en spogregte teen sy Kaapse buurspan Cape Town City weg te stap nie. Leletu Skelem se kanonskoot van buite die doelgebied ná rustyd was die verskil in Stellies se sege van 1-0 in die Tuks-stadion. Benewens Skelem se fantastiese doel is die twee groot besprekingspunte wat beslis die tonge sal laat klap, Kermit Erasmus se parmantige chip voor rustyd wat vir onkant spel van die hand gewys is. Dis duidelik dat Erasmus onside was en die doel moes toegeken gewees het. Die ander kwessie is toe City se Abbubaker Mobara se gevaarlike tackle op Asavela Mbekile nie met ’n rooikaart gestraf is nie. Die ref was beslis op ’n ander planeet toe hy Mbekile ’n geelkaart gegee het pleks daarvan om Mobara te pos. Tashreeq Morris het ná die uurmerk ’n sitter gemis met sy kopskoot van vlak voor die doelhok wat City gelyk sou laat trek. Taariq Fielies se skoot van binne die doelgebied laat in die wedstryd het die regoppaal getref. Die sege het so te sê Stellies se status vir volgende seisoen verseker en dis welverdiend.