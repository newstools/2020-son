TRAUMAGEVALLE by hospitale in die Kaapse metro het oor die eerste naweek van vlak-2 lockdown verdubbel. So het dr. Saadiq Kariem, van die Wes-Kaapse gesondheidsdepartement, Dinsdag  in 'n radio-onderhoud gesê. Begin Junie was daar ook 'n merkbare toename in die aantal trauma gevalle, wat verband hou met alkohol, by hospitale. Dit was na die verbod op alkohol verkope die eerste keer gelig is. Weens 'n toename in die trauma gevalle by hospitale is 'n ban op die verkoop van alkohol weer ingestel. Daardie ban is met vlak-2 lockdown verlede week gelig. Ter motivering van die verbod wat gelig was is genoem dat die aantal daaglikse Covid-19 infeksies afneem en hospitale vol vertroue is dat hulle sal kan cope. In sy onderhoud sê Kariem hy het oor die naweek van die groot hospitale in die Kaapse metro wat insluit Tygerberg, Groote Schuur, Somerset, Mitchells Plain en Khayelitsha gebel. "Uit die inligting toon dit dat die trauma gevalle verdubbel het, wat insluit alkohol-verwante gevalle." Hy het ook genoem dat hulle versigtig is vir wanneer die provinsie se hospitale 'n toelatingsyfer van 69% het. "By 85% word hospitale as vol beskou." Kariem het genoem dat onder die trauma-gevalle wat by hospitale was daar skietwonde, steekwonde, motorongelukke en voetgangerongelukke, en sommige gevalle van geslagsgebaseerde geweld. Son het navrae aan die Wes-Kaapse departement van gesondheid gerig oor die syfers sedert die land na vlak-2 lockdown geskuif het. Mark van der Heever, 'n woordvoerder vir die departement, sê hy kan nie die inligting van Kariem bevestig nie. "Dit is te vroeg vir ons om bevestigde inligting te verskaf. Die inligting vat sowat drie weke om bevestig te word." Son het Maandag berig dat altesaam 28 mense in die Wes-Kaap in die eerste week van vlak-2 lockdown in padongelukke regoor die provinsie dood is. Volgens die departement van vervoer was die meeste slagoffers voetgangers Verder is daar ook meer as 20 ongelukke aangemeld.