DIE soldate betrokke by die moord van Collins Khosa hét onbehoorlik en wanordelik opgetree, het die militêre ombudsman bevind. Die ombudsman het ook verder aanbeveel dat toepaslik opgetree word teen die bevelvoerder van die peloton. Khosa is op 10 April by sy huis in Alexandra dood. Nosiviwe Mapisa-Nqakula, minister van verdediging, het aan die parlement gesê die vier soldate, wat met Khosa se dood verbind word, is met betaalde verlof hangende die afhandeling van die polisie-ondersoek. Mapisa-Nqakula sê die ombudsman het bevind dat die soldate Khosa se woning binnegegaan het om vir drank te soek, maar het dit gedoen in die afwesigheid van die Johannesburgse metropolisie. "Dit was buite die omvang van die weermag se pligte. Uit die bewyse wat gekry is, is daar vasgestel dat die soldate ongelukkig verskeie wandade gepleeg het tydens hul soektog na drank." Die minister het aan die weermaghoof geskryf en gevra dat hy voldoen aan die ombudsman se aanbevelings. - The Citizen