BETOGINGS wat met grondbesettings verband hou, wil net nie end kry nie. In die mees onlangse betogings het grondbesetters paaie in Houtbaai en Philippi met brandende tyres versper en voertuie met klippe bestook. Die betogers het gister vroegoggend begin toe hulle ’n Golden Arrow-bus met klippe bestook en aan die brand gesteek het. Volgens ’n Golden Arrow-woordvoerder, Bronwen Dyke-Beyer, het die voorval omstreeks 04:30 op die hoek van Govan Mbeki- en New Eislebenweg gebeur. Dyke-Beyer verduidelik: “Toe ons driver om die hoek kom, het hy gesien die pad is met klippe versper. “Uit vrees vir sy veiligheid in die situasie het die driver probeer om die bus te re­verse, maar die mense het die bus toe met klippe begin bestook. Verwoes “Die driver en twee ander drivers wat saam met hom gery het, het uit die bus geklim. Kort daarna het die werknemers opgelet dat die betrokke bus aan die brand gesteek is.” Sy voeg by die bus is heeltemal verwoes en een driver het ’n wond aan sy nek opgedoen. Dyke-Beyer sê: “Al drie die drivers is geskok oor wat gebeur het. Golden Arrow veroordeel dié misdadige wangedrag ten sterkste. “Elke bus kos sowat R2,4 miljoen. “Golden Arrow absorbeer ’n deel daarvan, maar dit gaan die passasiers se sak aan die einde van die dag raak.” ’n Polisiewoordvoerder, brig. Novela Potelwa, het die voorval bevestig. Dit was die nuutste voorval nadat inwoners vroeër dié week ook in die paaie daar betoog het.