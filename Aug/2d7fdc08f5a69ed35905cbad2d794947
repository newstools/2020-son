TWEE mense is in hegtenis geneem nadat ‘n vrou haar ongebore baba verloor het toe sy deur ‘n dwaalkoeël getref is. News24 berig die voorval het in Junie tydens ‘n rooftog in Durban plaasgevind. Kol. Thembeka Mbele, ‘n polisiewoordvoerder, sê twee mense het ‘n man op 14 Junie probeer beroof. Die man het probeer wegkom maar sy aanvallers het op hom geskiet en hom in die bo-been getref. ‘n Dwaalkoeël het die swanger vrou, wat in ‘n nabygeleë kamer was, in haar maag getref en albei slagoffers is na die hospitaal gehaas. Die ongebore baba is egter twee dae na die voorval dood. Mbele verduidelik dat die polisie se ondersoek hulle na die Westville gevangenis gelei het waar die twee verdagtes van onderskeidelik 21 en 33 gearresteer is. Die twee was agter tralies vir huisrooftogte wat in dieselfde omgewing gepleeg is. Volgens Mbele het ’n ondersoek die polisie na die Westville-gevangenis gelei, waar die verdagtes gearresteer is.  