INWONERS van Khayelitsha is ontsteld dat hulle te midde 'n pandemie met strate vol riool moet leef. Volgens Ndithini Tyhido van die Khayelitsha Development Forum is baie strate in die gemeenskap vol riool omdat die Stad Kaapstad die afgelope twee weke nie gekyk het na verstopte dreine nie. Tyhido sê dit is omdat twee munisipale voertuie aangeval is tydens betogings wat verband hou met onwettige grondbesettings. Hy sê dit is onregverdig dat inwoners, wat nie aan grondbesettings of betogings deelgeneem het nie, ook nou daaronder moet ly. “Ons beskou dit as ’n aanval deur die Stad Kaapstad op wetsgehoorsame inwoners omdat hulle ly vir die sondes van die misdadigers.” Xanthea Limberg van Stad Kaapstad sê die departement van water en sanitasie het na aanhoudende aanvalle op stadspersoneel en voertuie, saam met wetstoepassing en plaaslike raadslede ’n plan saamgestel om te verseker dat diensversoeke veilig nagekom kan word. - EWN