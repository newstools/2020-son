DEVON Petersen, Suid-Afrika en Afrika se enigste professionele darts-speler, het ook vroeg in sy loopbaan rassisme ervaar. Op The Darts Show Podcast praat hy in ’n onderhoud oor die Black Lives­ Matter-kwessie wat regoor die wêreld gespoel het. Petersen (34), wat in Mithells Plain grootgeword het en deesdae in Engeland woon in ’n poging om een van die wêreld se bestes te word, sê as speler van kleur het hy eersterangse ervaring van apartheid gehad waar “segregasie ’n massiewe faktor was vir ras en kleur”. Regte Uiteraard wou hy nie enige name noem nie omdat hy na hoëprofiel-spelers verwys. “Die uitklop-effek van apartheid word dekades later steeds gevoel. Ons almal wat gebore word, het tog die reg op gelyke regte,” sê hy. Petersen voeg by die dood van George Floyd in Amerika het wêreldwyd ’n domino-effek gehad. “Daar word gesê hy was ’n gevangene en het drugs gebruik, maar Floyd was waarskynlik die grootste domino wat omgeval het.” Petersen sê as almal hande vat, kan die toekoms ’n beter plek word. “Nee, dit gaan obviously nie oornag gebeur nie. Dis nie soos ’n skakelaar wat jy aan en af kan sit nie.” Hy glo dit kan nog ’n paar generasies vat voordat almal op gelyke voet sal wees, maar hy bly positief oor die toekoms.