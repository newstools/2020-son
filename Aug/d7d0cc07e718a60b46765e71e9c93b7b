DIE voortslepende gang war tussen die Mobsters en die 27’s het daartoe gelei dat ’n man doodgeskiet en vier mense gewond is. Saterdag 18:25 se kant is daar op Anwar Erasmus (25) van Scotts­ville, Kraaifontein, en sy vriende losgebrand waar hulle in Petunia­straat gesit het. Volgens ’n polisiebron het twee onbekende mans die groep van agter die Eikendal-treinstasie genader. Erasmus is in die bors gewond. Hy het by ’n huis ingehardloop wat ’n paar meter van sy eie huis in Petunia­straat is. Hy het tot agter in die jaart gehardloop waar hy inmekaargesak en gesterf het, sê die bron. Volgens die polisiebron het die skietvoorval naby ’n winkel gebeur. Mense wat by die winkel gestaan het, is in die voorval gewond. Regtervoet Priscilla Nel (58) is in die bobeen getref en is vir behandeling na die Tygerberg-hospitaal geneem. Esmeralda Arries (63) is in die regtervoet geskiet en is na dieselfde hospitaal geneem. Zaney Adson (32) is aan die regterkant van haar maag gewond en na die Kraaifontein-daghospitaal geneem. Volgens die polisiebron is Gavin van Neel ook gewond en deur sy familie na ’n hospitaal geneem. Dis nie bekend na watter hospitaal hulle gegaan het nie. Die bron sê: “Daar is agt cartridges op die toneel gekry en vyf projectiles. “Volgens die inligting wat op die toneel gekry is, is een van die slagoffers lid van die Mobsters-gang, wat met die 28’s verbind word. “Daar word beweer hulle is in ’n geveg met die 27’s.” ’n Polisiewoordvoerder, sers. Noloyiso Rwexana, het bevestig die polisie ondersoek sake van moord en poging tot moord. Rwexana het gesê: “ ’n Slagoffer (25) is weens sy beserings dood. “Vier ander slagoffers, almal vroue, is gewond. “Hulle is vir behandeling na die hospitaal geneem.” Sers. Rwexana het ook gesê die omstandighede rondom die voorval word ondersoek.