'N  MA en seun van KwaZulu-Natal is in hegtenis geneem na die moord op hul familielede. Twee vroue is doodgeskiet en nog een gewond nadat ‘n man in Junie losgebrand het op hul huis aan die Suidkus. Sanele Khomo het glo onder instruksies van sy ma, Bonani Zwane, opgetree. Zwane was na bewering in ’n familietwis oor ’n huis. Albei staan tereg op twee klagte van moord en een van poging tot moord. Die 30-jarige man is Vrydag in Umlazi in hegtenis geneem waar hy met ’n 9mm-vuurwapen en 17 rondes ammunisie gevind is. Volgens die polisie het hulle byna drie weke lank na hom en sy ma gesoek. Die polisie het Maandag die ma herken toe sy Khomo se hofverskyning bygewoon het. Sy is daarna aangehou. Daar word verwag dat sy Woensdag haar eerste verskyning in die Umzumbe-landdroshof sal maak, terwyl haar seun volgende week weer in die hof moet verskyn om formeel aansoek te doen om borgtog. - EWN