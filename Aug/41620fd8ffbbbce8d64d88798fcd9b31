NEGE verdagtes tussen die ouderdom van 17 en 34 is in Kraaifontein in hegtenis geneem op klagte van poging tot moord en die besit van ongelisensieerde vuurwapens en ammunisie. In een voorval het lede van die polisie se misdaadvoorkomingseenheid inligting van die publiek ontvang dat verdagtes op pad was om by huise in Belmont Park in Kraaifontein in te breek. Kapt. FC van Wyk, 'n polisiewoordvoerder, sê die lede het die inligting opgevolg en gesien hoe drie mans, tussen 24 en 30 jaar oud, Sondagoggend om 03:45 met twee vroue, 18 en 25 jaar oud, in 6de Laan in Belmont Park stap. "Toe hulle stilhou om die groep te ondervra, het iemand 'n .38 Special-vuurwapen, waarvan die reeksnommer verwyder is, laat val. Al vyf verdagtes is daarna gearresteer," sê Van Wyk. In nog 'n voorval is 'n 17-jarige man Sondag om 18:00 in La Boheme-straat in Scottsdene deur die anti-gang unit gearresteer. Die arrestasie kom nadat hulle inligting ontvang het van bendelede met 'n vuurwapen op pad na Rusticana-straat in Scottsdene. "Die lede het die groep opgespoor, hulle deursoek en 'n zip gun met een ronde in die besit van die jeugdige gevind. Hy is by die Kraaifontein-polisiestasie aangehou op klagte van 'n verbode vuurwapen en ammunisie," sê Van Wyk. Dieselfde dag is twee bendelede ook gearresteer vir poging tot moord nadat hulle op gemeenskapslede van Scottsdene geskiet het. Al die verdagtes sal in die Blue Downs-landdroshof verskyn sodra hulle aangekla word.