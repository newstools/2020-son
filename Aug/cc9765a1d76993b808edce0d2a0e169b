CIRO Immobile, Lazio se sterdoelskieter, het Cristiano Ronaldo van Juventus se hand in die as geslaan vir Serie A se Golden Boot en European Golden Shoe-toekennings Immobile se 36 doele het ook Gonzalo Higuain se rekord van 36 doele vir ‘n Italiaanse seisoen geëwenaar. Die 30-jarige Immobile was weer in die kol tydens hul sege van 3-1 oor Lazio in hul laaste wedstryd van die seisoen. Napoli het die seisoen in vierde plek afgesluit om ook hul kwalifikasie vir volgende seisoen se Champions League-toernooi te verseker. Ronaldo, wat met 31 die tweede meeste doele in Serie A aangeteken het, is laat rus vir Juventus se laaste wedstryd teen Roma. Die Old Lady, soos Juve bekend staan, het op die laaste dag van die seisoen ook sy eerste nederlaag gely. Roma was met 3-1 baas. Inter Milan se Romelu Lukaku het die derde meeste (23) doele in die liga aangeteken. Die Europese Golden Shoe beloon die top striker oor Europa se top-ligas. Doele word bepaal deur die gehalte van die onderskeie ligas. Immobile het twee doele meer as Bayern Munich se Robert Lewandowski aangeteken met Ronaldo in die derde plek. Dis ook die eerste keer sedert 2006-07, toe Roma se Francesco Totti gewen het, dat die Golden Shoe nie gewen of gedeel is deur ‘n speler van Spanje se La Liga nie. Barcelona se Lionel Messi het in die vorige drie seisoene die toekenning verower. Hy kon dié seisoen egter net 25 doele aanteken – maar dit was steeds genoeg om die seisoen as La Liga se voorste doelskieter af te sluit. - AP