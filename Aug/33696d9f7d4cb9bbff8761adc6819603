MOENIE jul harde werk deur die seisoen nou by die venster uitgooi nie. Dís die boodskap van Ajax Cape Town se waarnemende coach, Calvin Marlin, aan sy spelers noudat promosie na die Premierliga in sig is. Met ses wedstryde oor geniet die Eerste Liga-voorloper ’n voorsprong van sewe punte oor die tweede geplaaste Swallows FC. Boonop pak die spanne mekaar oor twee weke in die Rand-stadion in wat ’n “six pointer” genoem kan word. Maar eers hervat die Urban Warriors hul liga-veldtog teen Richardsbaai in ’n “tuiswedstryd” op 12 Augustus. Uthongathi FC, wat agt punte agter Ajax en in die derde posisie is, sal waarskynlik ook verwagtinge koester om die spanne bo hom te onttroon. Marlin sê hy het dit reeds aan sy spelers duidelik gemaak hulle vat dit een wedstryd op ’n slag. “Ek het vir die spelers gesê jy speel wat voor jou is, en dis ons volgende wedstryd teen Richardsbaai,” verduidelik Marlin. “Dit help nie jy fokus op die crunch games teen jou mede-aanspraakmakers wat nog in die toekoms is nie. “Ek het hulle daaraan herinner dat alles in óns hande is. Hulle het tot dusver uitstekend vertoon in ’n baie moeilike liga. “My boodskap aan my spelers is eenvoudig: Hulle moenie toelaat dat ál hul harde werk hierdie seisoen nou by die venster uitgegooi word nie,” vertel Marlin. Volgens hom was dit weens die pandemie nogal “frustrerend” en “uitdagend” om hul fokus en voorbereiding op ’n hoë vlak te behou. “Dis asof jy blindelings die wedstryde benader. “Voor die pandemie kon jy minstens elke week jou opposisie bestudeer en jy het tot ’n sekere mate geweet wat om te verwag. “Maar nou is alles onduidelik en jy is nie seker wat om te verwag nie. “Dis juis waarom ek die spelers gemaan het om niks en niemand as vanselfsprekend te vat nie,” wei Marlin uit. Ajax probeer nou al die vorige twee seisoene om weer promosie na die PSL te wen nadat hy weens die Tendai Ndoro-kwessie gerelegeer is. Dit was duidelik die powers that be wil Ajax ’n punt bewys, want daar was net té veel omstredenheid rondom die relegasie-sage van span van Parow. Oogpunt Nietemin is dit nou water onder die brug. Uit ’n Kaapse oogpunt is dit van kardinale belang dat die span van Parow sy regmatige plek onder die land se elite-spanne inneem. “Dit sal weer wonders doen vir die jongelinge in die akademie asook die breë Kaap,” wys Marlin uit. Hy voeg by: “Natuurlik is dit ook ’n channel na Europa. Vir ’n klub van Ajax se statuur moet ons weer PSL-status bekom.”