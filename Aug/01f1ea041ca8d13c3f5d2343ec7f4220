SEDERT die lockdown meer as vier maande gelede begin het, het die Stad Kaapstad in talle gemeenskappe gehelp om kos en toerusting aan organisasies te gee om kos te maak. Twee sopkombuise in Steenberg het ook nou skenkings ontvang. Dit is die 200ste plek waar die Stad gehelp het. Kaapstad se burgemeester, Dan Plato, sê hulle wil inwoners help wat nie kos het nie. “Die relief fund wat deur my kantoor werk, het die skenkings geborg. Dit is baie nodig omdat mense na sopkombuise gaan vir hulp. “Ons sal voortgaan om te help totdat meer sektore van die ekonomie oopmaak. Baie mense het steeds hulp nodig in dié tydperk van Covid-19.” Die burgemeester se kantoor het teen einde Junie met ’n tweede fase begin om toerusting aan sopkombuise in buurte te verskaf. Reeds 200 organisasies is nou al gehelp om hul gemeenskappe kos te gee. Dit is buiten die duisende kospakkies wat die Stad ook uitgedeel het. Die Stad het ook ’n ekstra R25 miljoen beskikbaar gestel vir kos. Dit is benewens die R12 miljoen wat vroeër vir kos-verligting gegee is. Avril McKlastey, direkteur van die NPO People For Life in Lavender Hill, het etlike projekte waar 800 mense elke dag kos kry. “Dis ongelooflik. Ons moes soggens 03:00 opstaan om pap te maak. Met die potte wat geskenk is en ’n stoof, sal dit ons werk makliker maak.” Moriedah Dien is die hoof van die NPO Dews of Quietness, wat skakel met professionele dienste. Dié NPO het ook sy voedingskema uitgebrei en gee vyf keer per week kos aan 500 mense.