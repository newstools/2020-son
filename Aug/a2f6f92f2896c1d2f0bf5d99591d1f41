PRES. Cyril Ramaphosa het sy medelye gedeel met die familie van Nathaniel Julius asook die breë gemeenskap van Eldorado Park nadat die gestremde tiener na bewering deur 'n polisiebeampte doodgeskiet is. Ramaphosa sê die gewelddadige dood van enige jong persoon is 'n bekommernis. "My gedagte en gebede is met die familie en bure van Nathaniel, wat as 'n 16-jarige ontneem is van 'n toekoms en wie se tragiese dood gelei het tot die woede en onluste in 'n gemeenskap wat beter verdien," sê hy. Hy het in 'n verklaring die gemeenskap gewaarsku om nie toe te laat dat hul woede die trauma van inwoners vererger nie. Hy het ook inwoners van Eldorado Park gevra om die Onafhanklike Polisie-ondersoekdirektoraat met hul ondersoek te help. "Geregtigheid kan net geskied as gemeenskapswerkers met die regstelsel saamwerk en beweerde ongeregtighede of abuse aanspreek." Ramaphosa het ook vir beter samewerking gevra tussen inwoners en die owerhede op munisipale en provinsiale vlak om sosio-ekonomiese uitdagings aan te spreek.