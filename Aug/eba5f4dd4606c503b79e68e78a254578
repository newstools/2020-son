DIE lekker romantiese fliek Meisies wat Fluit is op die lys vir vanjaar se Silwerskermfees. Net nadat Henk (gespeel deur Stiaan Smith) en Sofia (gespeel deur Leandie du Randt) se egskeiding deur is, beland hulle saam in die bed – vir die eerste keer in meer as ’n jaar. Wikus du Toit, toesigvervaardiger: komedie, drama en films by kykNET, vertel meer oor die fliek: “Johan Cronje het ’n fyn gefokusde talent om kontemporêre verhoudings tot op die been oop te kloof en op ’n eg Afrikaanse wyse ’n vergrootglas te plaas op die kleine, wat ook op ’n groter vlak met enige kyker resoneer.” Benewens Leandie en Stiaan sluit die rolverdeling Amalia Uys, Geon Nel, Anré Bouguenon, Pietie Beyers, Hanli Rolfes, Bennie Fourie en Gerald Steyn in. Première “Ons was so beïndruk met die gehalte wat die span met ’n klein begroting reggekry het, die kwaliteit van die draaiboek, asook die spel, dat ons besluit het om die speelfilm terug te hou vir die Silwerskerm-webinaar van 2020,” voeg Du Toit by. Die fliek is vanjaar deel van die kykNET Silwerskermwebinaar, wat van 2 tot 4 September aanlyn is. Kykers sal ook die geleentheid hê om die speelfilm eerstehands op hierdie filmplatform te huur. Die DStv BoxOffice-filmplatform bied ook kykers wat nie DStv-intekenare is nie die geleentheid om plaaslike en internasionale films op hul slimtelevisie en ander digitale toestelle te huur.