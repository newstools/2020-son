CHADWICK Boseman, bekend om sy rol as die Marvel-superheld Black Panther, is oorlede. Boseman het Vrydag sy stryd met kolonkanker verloor. Hy was 43 jaar oud. Sy dood is in 'n verklaring op sy Twitter-rekening bevestig. Boseman is in 2016 met fase-3-kolonkanker gediagnoseer waarna dit die laaste vier jaar tot fase-4 gevorder het. In dié tyd het Boseman in films soos Black Panther, Marshall en Da 5 Bloods gespeel. "Almal is verfilm gedurende en tussen ontelbare operasies en chemoterapie. Dit was die eer van sy loopbaan om lewe te gee aan King T'Challa in Black Panther," lui die verklaring. Boseman is in sy huis dood omring deur sy vrou en familie. Kevin Feige, president van Marvel Studios, het in 'n verklaring gesê die nuus van Boseman se dood is verpletterend. "Hy was ons T'Challa, ons Black Panther, ons dierbare vriend. Elke keer wat hy op stel gestap het, het hy charisma en plesier uitgestraal en elke keer wat hy op skerm verskyn het, het hy iets werklik onuitwisbaar geskep," sê Feige. "Hy het baie wonderlike mense in sy werk verpersoonlik en niemand was beter om goeie mense tot lewe te bring nie. Hy was so slim en vriendelik en magtig en sterk soos enigeen wat hy vertolk het. Nou neem hy sy plek langs hulle in as 'n ikoon vir die eeue."