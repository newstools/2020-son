CAPE Town City se coach, Jan Olde Riekerink, het nog nie een keer sedert hul terugkeer na die oefenveld amptelik met die media gepraat nie. City se woordvoerder, Julian Bailey, het laas week aan Son gesê Olde Riekerink is baie besig en wil ’n gepaste tyd vind om met die media te praat. Natuurlik is dit die Nederlandse coach se keuse of hy sy planne vir die span se voorbereiding ná die vier maande lange Covid-19-onderbreking met die media wil deel. Olde Riekerink se geheimsinnigheid boesem nie baie vertroue in oor planne om die Citizens weer rigting te gee nie. Boonop is sy rekord met City tot dusver ook niks om oor huis toe te skryf nie. Van sy vorige 15 wedstryde in alle kompetisies het hy 5 seges behaal, 4 draws gehad en 6 nederlae gely. Deurkom Nes die res van die wêreld nog ’n kuur soek vir Covid-19, sal City se fans hoop Olde Riekerink het wel ’n kuur om City te red. Daar is ook nog geen teken dat Olde Riekerink se Europese filosofie in die span deurkom nie. Dis ook waarom van City se die-hard fans al voor die opskorting van sokker weens die pandemie gedink het Olde Riekerink se kop moet rol. Olde Riekerink sal Vrydag moet begin wys waarom hy die laaste ruk lyf weggesteek en nie met die media gepraat het nie. City pak Chippa United dan in die Orlando-stadion. Dis die eerste stryd nadat die Premierliga-seisoen hervat is. Chippa het Olde Riekerink-hulle in ’n vorige liga-stryd in die Kaap met 1-0 geklop. Dis regtig nou tyd dat die afrigter begin werk om sy geld te verdien.