MIN pendelaars ry deesdae trein omdat hulle nie bewus is dat treine weer loop nie. Dís die mening van sommige pendelaars en werkers by Metrorail. Gister het die treine op die Cape Flats-lyn van Kaapstad na Heathfield en terug gery. Son se span was op die trein om te sien hoe die treinryery nou gaan. Besonder min pendelaars was op die treine te sien. ’n Metrorail-werker het gesê gister net ná 06:00 was daar net 24 passasiers op die eerste trein van Heathfield na Kaapstad. Op die tweede trein ná 07:00 was daar net 14. “Ek dink nie mense is al bewus van die treine wat ry nie, maar hulle sal terugkom. Daar sal later meer mense ry.” Crystal Koen van Dieprivier is baie bly die treine is terug. “Ek werk in Athlone en moes ’n bus vat Kaap toe en dan Athlone toe. So, dit is baie vinniger en goedkoper met die trein. “Voorheen het mense altyd uit die treine uitgehang en ek het gewonder hoe dit sou wees as die treine weer ry.” Nog ’n pendelaar, Patience Mumthali, van Westlake, sê dis die eerste keer dat hy nou weer trein ry. “Ek werk in Athlone en het in dié tyd taxi gery. Maar die trein is goedkoper en vinniger.” Muzir Munya, van Steenberg, is net so bly die treine is terug. “Treine is betyds. As dit sê dit ry ’n sekere tyd, dan ry dit daardie tyd! “Dis doeltreffend en dis baie veilig. Ek het geen probleme van mense wat jou rob nie.” Tussen 06:16 en 19:30 ry die trein 13 keer van Kaapstad na Heathfield en 12 keer terug van Heathfield na Kaapstad. Ontsmet Stasies waar gestop gaan word van Kaapstad af is: Woodstock, Soutrivier, Maitland, Athlone, Lansdowne, Ottery, Southfield, en Heathfield. Treine word ontsmet en die nodige veiligheidsmaatreëls is steeds in plek. Daar was ook hope securities en cops op die treine.