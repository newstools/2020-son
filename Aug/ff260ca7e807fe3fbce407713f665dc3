WETSTOEPASSERS kon dit nie regkry om hulle uit te sit nie. Maar stink riool het dit reggekry om grondbesetters by Empolweni in Makhaza uit hul shacks te “evict”. Dié plakkerskamp in Khayelitsha het op 1 Julie die nuus gehaal toe die 28-jarige Bulelani Qholani poedelnakend uit sy shack gesit is. Die aantal hokkies wat sedertdien soos paddastoele daar opgeskiet het, is ongelooflik. ’n Gemeenskapsleier, Ma­lwande Luzipho, sê hulle moes maar hul shacks verlaat omdat die blyplekkies skielik in ’n stroom riool staan nadat ’n rioolpyp gebars het. Hy voeg by dit het Dinsdag gebars toe daaraan gewerk is. “Ons moes ons huise verlaat, want ons kan mos nie in riool lewe nie. “Ons kan nie eens daarin slaap nie en ons kan nie kos maak nie, want dit stink verskriklik in die huise. Suig “Sommige van ons kan nie eens by ons huise uitkom nie oor die plekke rondom toe is van die rioolwater.” Volgens hom het ’n maatskappy in die sanitasiebedryf aan hulle gesê dit sal R20 000 kos om ál die rioolwater uit die stuk grond te suig. ’n Ongelukkige inwoner, Boniswa Marha, sê sy en haar twee kinders (11 en 14) sukkel nou verskriklik. Marha (40) sê: “Ons vra enigeen wat ons kan help, om ons bystand te gee. “Ons het in die eerste plek hier kom bly – nie uit ons eie wil nie, maar weens omstandighede wat ons gedwing het. “Ons kon nie meer rent bekostig nie oor ek my job in die lockdown-tyd verloor het. “Dié situasie maak nou dinge erger, want ons depend op sopkombuise om kos te kry.”