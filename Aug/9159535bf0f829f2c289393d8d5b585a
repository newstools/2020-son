ROBERTSON. – Haar buurman sit die pot mis met sy beeskraal. Janize Janse van Rensburg sê haar buurman Danie Stemmet gee nie ’n flenter om oor die gesondheids­risiko wat dit vir haar gesin inhou nie. “Dit is nou al ’n jaar dat die situasie só aangaan,” sê ’n erg ontevrede Janse van Rensburg. Volgens Janse van Rensburg het sy al by die munisipaliteit gaan kla, maar daar word absoluut niks aan haar saak gedoen nie. Sy sê hulle kon al lank voor lockdown nie familie en vriende oornooi nie weens die nare stanke wat in die lug hang. Janse van Rensburg gee ook die beeskraal die skuld vir die aanhoudende inbrake in die gebied. Volgens haar kom kruip die booswigte agter die beeskraal weg en wanneer hulle die huis verlaat, slaan die skelms toe. Gatvol Laas week het die gesin weer deurgeloop toe waardevolle items uit hul huis gesteel is. “Nou is ons net gatvol. Ons wil net hê dat Stemmet iets aan die beeskraal moet doen,” sê Janse van Rensburg geheel en al mismoedig. Stemmet sê op sy beurt aan Son munisipale gesondheidsbeamptes het reeds ’n draai by hom kom maak. “Ek moet my beeskraal skuif,” het Stemmet mooi beloof. Hy het bygevoeg die gesondheidsinspekteurs het bepaal dat sy kraal minstens 15 m van Janse Van Rensburg se erf moet wees.