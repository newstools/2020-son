'N 62-JARIGE man is gearresteer na 'n jong vrou tydens die protesaksie in Kraaifontein doodgeskiet is. Brig. Novela Potelwa, 'n polisiewoordvoerder, verduidelik sowat 500 betogers het Saterdagmiddag 'n sakeperseel in Ou Paarlweg bestorm, nadat 'n afleweringsvoertuig buite aan die brand gesteek is. Die public order polisie kon die betogers keer om by die gebou in te gaan, maar soos die groep gedwing het om in te gaan het iemand vanaf die perseel geskiet. Potelwa sê 'n 19-jarige vrou is in die kop raak geskiet. "Sy het neergeval en is op die toneel dood, en die groep het kort hierna gevlug." Die polisie se ondersoek het gelei tot die arrestasie van 'n 62-jarige man, vir die moord. Potelwa noem 'n 36-jarige man is ook beseer toe rubberkoeëls hom op sy knie tref. "Dertien betogers is ook vir openbare geweld inhegtenis geneem. Hulle sal almal Dinsdag in die hof verskyn." Kraaifontein is die afgelope tyd baie volatile, met 'n swaar polisie teenwoordigheid. Dit kom nadat wetstoepassingsbeamptes van die Stad Kaapstad strukture op 'n stuk grond in Bloekombos afgebreek het. In die afgelope paar weke is tyres gebrand en wetstoepassingsbeamptes en die polisie met klippe bestook.