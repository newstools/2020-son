DIT was Donderdagmiddag nog onbekend wie die Boland Rugbyunie (BRU) se delegasie vir ’n belangrike SA Rugby-vergadering Vrydag gaan wees. Dié unie se president, Ivan Pekeur, sterk aan by die huis ná hy onlangs ’n hartoperasie ondergaan het. Cassie Carstens is in Desember afgedank en die BRU funksioneer sedertdien sonder ’n uitvoerende hoof. Volgens Son se inligting word verwag dat elke unie se president en uitvoerende hoof (of hul afgevaardigdes) die vergadering sal bywoon. Met Pekeur buite aksie en die BRU nou al maande sonder ’n uitvoerende hoof gaan dit interessant wees om te sien wie die Boland by Vrydag se vergadering gaan bywoon. Son het Mark Ward, die BRU se woordvoerder, hieroor genader, waarop hy Donderdag via epos repliek gelewer het. Ward het in 'n verklaring gesê: “Die Boland Rugbyunie wil al die persone wie boodskappe gestuur vir die spoedige herstel van sy president, Ivan Pekeur, bedank. “Ons kan bevestig dat Ivan Pekeur onlangs in die hospitaal opgeneem is vir ’n hartprosedure. Hy is tuis en in goeie gees. Hy het egter om privaatheid gevra en is onder streng opdrag van sy dokter om te rus. Die unie sal mettertyd ’n aankondiging doen oor hoe hy sy daaglikse sake sal bestuur in die afwesigheid van Mnr. Pekeur. "Die Boland Rugbyunie maak eerskomende Vrydag 28 Augustus ’n aankondiging oor wie sy verteenwoordigers op die belangrike vergadering van SA Rugby sal wees. Hierdie situasie het ontstaan aangesien die beskikbaarheid van sy afgevaardigdes wat genomineer is om SA Rugby se vergadering op Vrydag 28 Augustus 2020 by te woon, eers op Donderdagaand 27 Augustus bevestig kon word." Hennie Baartman, president van die Suidwestelike Distrikte (SWD) het Donderdag aan Son bevestig dat hy en Veda Manie, die unie se waarnemende uitvoerende hoof, die digitale vergadering sal bywoon. Dít ten spyte daarvan dat Manie met kraamverlof is. Dit was teen die tyd van die skryf van hierdie berig onseker wie die Westelike Provinsie by die vergadering gaan verteenwoordig. Zelt Marais sal waarskynlik in sy hoedanigheid as president van WP teenwoordig wees maar die WP het nog nie sedert Paul Zacks se bedanking weer ’n amptelike uitvoerende hoof gehad nie. Zacks se take word deur ’n komitee behartig. 