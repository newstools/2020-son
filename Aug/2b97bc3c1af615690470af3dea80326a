DIE Suid-Afrikaanse Sokkervereniging (Safa) kon nie ’n geskikter individu as Abdul Basit Ebrahim as sy hoof van skeidsregters aangestel het nie. Dié ervare voormalige Fifa­ ref en opgeleide Fifa- en CAF-instrukteur is ook een van die voorbeeldigste beamptes in die beautiful game – nederig, eerlik, opreg en vriendelik. Safa het onlangs bevestig Ebrahim neem die leisels permanent oor by Tenda Masikhwa, wat ’n vrywil­lige afleggingspakket geneem het. Volgens Ebrahim is dit ’n besondere “eer” om die skoene van Masikhwa vol te staan. Die 53-jarige Ebrahim sê hy is ook dankbaar vir die rol wat die plaaslike Ry­gate LFA in sy loopbaan gespeel het. “Dis waar ek my tande destyds gesny het toe hulle nog as FAWP bekend gestaan het,” verduidelik Ebrahim aan Son. “Ek het veral opgekyk na refs soos wyle Gamza Norton Mustaq Mia, Elton Hendricks en Keith Verhoog. “Hulle het ’n deurslaggewende rol gespeel in my loopbaan. Ek kan en sal nooit die impak vergeet wat hulle én Rygate op my gehad as ’n young and upcoming ref nie,” voeg hy by. Ebrahim, oorspronklik van Walmer Estate, sê daar is g’n rede om nou skielik grootskaalse veranderings in die organisasie te maak nie. Die Kapenaar meen daar is reeds stewige strukture in plek waarop hy kan voortbou. “Waarom moet jy aan iets torring wat werk en nie stukkend is nie?” wil Ebrahim weet. “Ek sal dalk net ’n bietjie hier en ’n bietjie daar tweak, indien nodig. “ ’n Mens wil ook nie te drasties wees nie, want jy weet nie altyd hoe jou insette en idees gesien en aanvaar sal word nie. “Maar tans is daar geen rede om enige iets te verander nie. Wortels “Die land produce nou al vir jare refs van goeie gehalte en ek wil daarop voortbou,” wys dié voormalige lid van Connoisseur Spurs uit. Ebrahim, wat ook bekend staan as “Mr. Cool”, het wortels wat geanker is in die Cape Town Disctrict LFA. Hy meen dis belangrik dat refs gerespekteer word, ongeag op watter vlak hulle blaas. “Ek sal nie ’n sekere rugby ref se tattoo op sy arm vergeet nie. “Dit het gelees: “if you control your emotions, then you can control the game,” vertel Ebrahim.