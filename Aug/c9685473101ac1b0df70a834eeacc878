MCGREGOR. – ’n Man dreig om die Langeberg-munisipaliteit hof toe vat oor hulle hom na bewering sy huis ontneem het. Peter Farao (25) was soos baie ander inwoners op die munisipale waglys. Farao sê hy het ’n paar jaar gelede aansoek gedoen vir ’n government-huis. Nadat die huise klaar gebou was, het baie begunstigdes volgens Farao ingetrek. “Ek het ook ’n brief ontvang waarin ek goedgekeur is om ’n huis te kry,” vertel Farao. “Drie weke gelede het mense weer huise gekry. “Ek het ook toe in die ry gestaan vir my huis se sleutel, maar toe sien ek hoe ’n amptenaar ’n streep deur my naam op ’n lys trek,” sê ’n ontevrede Farao. Volgens Farao het hy toe op die government se web­site vir behuising gegaan. “Ek het my details ingetik en tot my verbasing het my naam sowaar op hul stelsel verskyn – en dat ek al drie jaar gelede approve is vir ’n huis.” Farao sê hy het die erfnommer opgespoor van sy goedgekeurde huis, maar toe hy daar kom, het ander mense reeds daar gebly. Carika van Wyk woon in die betrokke huis. Sy sê sy woon reeds drie jaar daar. Van Wyk het die dokument wat wys sy is die wettige huiseienaar aan Son getoon. Farao sê hy blameer Van Wyk glad nie. Hy lê die blaam voor die deur van behuisingsamptenare wat hom nou al jare aan ’n lyntjie hou. Muneera Allie, woordvoerder van die Wes-Kaapse departement van menslike nedersettings, sê dit is inderdaad so dat Farao al in 2016 op hul databasis geregistreer is. Allie sê daar is egter in 2019 ’n opdrag uitgereik dat g’n aansoeker onder 30 jaar goedgekeur mag word vir ’n huis in die McGregor-behuisingsprojek nie. “As die regering is ons verplig om bejaardes en die kwesbaarstes te prioritiseer vir die toewysing van behuising,” verduidelik Allie. Volgens Allie is die goedkeuring van Farao se aansoek om ’n huis ’n fout op die stelsel en dit sal dienooreenkomstig reggestel word. Allie sê op 25-jarige ouderdom kom Farao ongelukkig nog nie in aanmerking vir ’n geleentheid vir behuising nie.