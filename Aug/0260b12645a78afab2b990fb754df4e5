’N MAN van Noordwes is in hegtenis geneem nadat sy tweejarige dogter doodgesteek by die huis gevind is. Die voorval het Maandagoggend in die Bleskop Mine Club-huise buite Rustenburg afgespeel. Sabata Mokgwabone, provinsiale polisiewoordvoerder, sê: "Die bewering is dat die verdagte die oggend wakker geword en geskree het dat daar mense is wat besig is om hulle aan te val. Sy bekommerde vrou is na bewering aangerand toe sy vrae begin vra het. "Sy het met hul sesjarige seun uit die huis gevlug terwyl die verdagte homself met hul tweejarige dogter in die huis toegesluit het en huisraad begin beskadig het." Die polisie is saam met 'n negotiator na die toneel om die situasie te probeer ontlont. “Met die polisie se aankoms op die toneel wou die verdagte nie sy samewerking gee nie," sê Mokwabone. Die verdagte, wat geestelik onstabiel voorgekom het, is uiteindelik gearresteer deur lede van die Tactical Response Team wat hom aan paramedici oorgegee het om verdoof te word. Sy dogter se liggaam is later met veelvuldige steekwonde in die huis gevind. “Die verdagte is tans onder polisiebewaking in die Job Shimankana Tabane-hospitaal waar hy opgeneem is,” sê Mokwabone. Hy sal na verwagting binnekort in die Rustenburg-landdroshof verskyn op ’n klag van moord. 