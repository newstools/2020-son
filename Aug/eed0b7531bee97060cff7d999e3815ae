'n SKITTERENDE onoorwonne 84 deur die veelsydige Chris Woakes het Engeland instaat gestel om hul eerste toets teen Pakistan op Old Trafford in Manchester met 3 paaltjies te wen. Woakes en Jos Buttler (75) se vennootskap van 139 was uiteindelik die deurslaggewende bydra wat die skaal in die guns van die tuisspan geswaai het. Engeland is die taak gestel om 277 in die vierde beurt te kry en was in die moeilikheid op 117/5 met Dom Sibley, Rory Burns, Joe Root, Ben Stokes en Ollie Pope almal terug in die pawiljoen. Woakes en paaltjiewagter Buttler was egter van meet af positief, ten spyte van die feit dat die wip in die kolfblad by tye oneweredig was. Die bybreekbouler, Yasir Shah (4/99), was deurlopend 'n bedreiging vir die Engelse kolwer maar sy aanslag was nie genoeg om die knoop vir die besoekers deur te haak nie. Die tweede toets begin Donderdag in Southampton.