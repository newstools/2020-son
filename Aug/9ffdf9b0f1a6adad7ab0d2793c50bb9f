“HULLE probeer al jare om ons erfenis stil te maak en dit maak seer.” Met dié woorde het sjeg Dawood Terblanche gister met Son begin praat oor die nuus dat ’n klagte ingedien is oor die beweerde “geraas” by die Nurul El-Houda-moskee in die historiese Bo-Kaap. ’n Inwoner van Breestraat het na verneem word die klagte gelê – volgens ’n ingeligte bron omdat die ou nie lekker kan dink wanneer die bilal bang nie. Volgens die bron het die persoon vyf jaar gelede in die area ingetrek en hy kan selfs wanneer hy die vensters toemaak nie wegkom van die “distur­bance” ­nie. Die masiet, op die heuwel van Leeuwenstraat, is een van die oudstes in die Bo-Kaap. Die sjeg verduidelik dit is ook die eerste athaan waar die gebed 50 jaar gelede oor ’n luidspreker gesing is. “Al wat ek weet, is dat die law enforcement daar was om te sê dat iemand gekla het omdat hulle gesteur word as gevolg van die athaan wat vyf keer ’n dag afgaan. “Wat op die papiere staan, weet ek nie. Dis net hartseer om te weet dat iemand ná amper 50 jaar nou kla, veral in ’n tyd wanneer ons gebed nodig het.” Terblanche voeg by as geestelike leiers het hulle ’n plig. “Só hou ons die geestelike rigting lewend omdat die lockdown ons van ons plekke van aanbidding weggehou het.” Antie Maria Daniels (69) woon net twee deure weg van die masiet. Sy sê in haar hele lewe het die athaan haar nog nooit gepla nie. Volgens Daniels woon sy al haar hele lewe in Bo-Kaap en sy het respek vir die erfenis hier. “Ek verstaan nie eens hoekom die mense so complain nie. Die athaan is nie eens so hard nie. “Daar is betekenis agter die athaan. Dis daar om ons mense geestelik in lyn te hou. En nou met die lockdown word ons as ’n gemeenskap ook oor Covid-sake ingelig. “Wanneer iemand in die gemeenskap Covid-19 het, bid ons almal deur middel van die athaan vir hulle.” Mouadien Gamiet Najaar (68) is die man wie se stem al langer as 26 jaar vanaf die masiet gehoor kon word. Najaar sê hy weet nie hoe om oor die complaint te voel nie. “Sê hulle dis ’n disturbance om ’n gebed te hoor? Ek kry baie mense wat dankie sê omdat ek hulle in die oggend met ’n gebed wakkermaak.” Volgens Najaar is dit die eerste keer in sy 26 jaar dat hy ’n complaint kry van die bilal wat geraas maak. “Al wat ek kan sê, is dat ek nie gaan ophou om te bid nie. “Ek gaan nie my calling opgee nie. Dis ons heritage en my opdrag van Allah om dit te doen sodat ons mense die Woord kan hoor en saam bid.” Talle gemeenskapsleiers, asook inwoners, het reeds hul steun agter die masiet begin gooi. Saamstaan Sandy Schuter, voorsitter van die gemeenskapspolisiëringsforum in Strandfontein, sê sy sal alles in haar vermoë doen om die erfenis van die area te beskerm. Schuter sê sy het ná ’n soortgelyke voorval in haar eie gemeenskap teen die karre geskop. “Ons kan nie toelaat dat die erfenis van ons kulture stilgemaak word nie. “Ons moet nou almal saamstaan en ons ondersteuning wys.”