DIE voormalige Springbok-losvoorspeler Ashley Johnson, wat lank saam met Nizaam Carr by Wasps in Engeland gespeel het, glo Carr kan enige plek in die lostrio speel. Johnson het gister aan Son gesê: “Nizaam se sterk punt was altyd sy vermoë om die rol te vervul van ’n uitstekende link tussen die voor- en die agterspelers. En by Wasps het hy ook baie aan die fisieke aspek van sy spel gewerk. Hy is boonop nou ’n groot faktor as ’n opsie in die lynstane.” Johnson sê al is Carr bekend as ’n agsteman, het hy by Wasps die nr. 6- en nr. 7- trui met groot sukses gedra. “Deesdae maak dit nie saak watter nommer die losvoorspeler op sy rug het nie, hy moet by enige situasie kan aanpas. “Dit hang ook af watter soort game plan die Bulls wil speel. “Ek dink nie Jake White (afrigter van die Bulls) sou sign as hy nie ’n plan vir hom het nie. Nizaam is ’n voortreflike speler wat enige rol in die lostrio kan vervul.” Met Duane Vermeulen wat amptelik aangestel is as die Bulls se kaptein en Arno Botha as een van die onderkapteins, gaan dit interessant wees om te sien waar Carr in die lostrio van die span van Pretoria gaan inpas. Vermeulen is die huidige Bok-agsteman. Die 34-jarige behoort dus die eerste keuse te wees om die Bulls se nr. 8-trui te dra. Botha en Carr is ook spesialis-agstemanne. Tim Agaba, wat ook op die Bulls se boeke is, is eweneens ’n nr. 8. Die 21-jarige Muller Uys word boonop baie hoog aangeskryf as ’n opkomende jong agsteman. Marco van Staden is die enigste speler in die groep wat as spesialis-baljagter beskou word. Vaskopflank Met al dié talent in die nr. 8-posisie tot sy beskikking, gaan dit dus interessant wees om te sien hoe die samestelling van White se lostrio gaan lyk. As Vermeulen as agsteman gaan sak, sal White vir Botha seker as vaskopflank aanwend, en Carr kan dalk die nr. 6-trui dra.