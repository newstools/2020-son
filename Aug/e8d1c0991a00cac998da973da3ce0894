AJAX Cape Town was nege punte voor in die Nasionale Eerste Liga (NFD), maar sal nou hoop op die laaste dag tel die uitslag in sy guns as hy volgende seisoen in die Premier-sokkerliga (PSL) wil speel. Die Urban Warriors is tweede op die NFD-puntelys nadat hulle gister in die Rand Stadium met 1-2 teen JDR Stars vasgeval het. Dié skokkende uitslag, gekoppel met Swallows se oorwinning met 2-0 oor Richards Bay, beteken dat Ajax en die Dube­ Birds elk 54 punte het. So, met een oorblywende wedstryd in die NFD is die Dube Birds nou die nuwe voorloper danksy ’n beter doeleverskil. Die Urban Warriors, wat net twee wedstryde terug nog ’n negepunt-voorsprong gehad en veilig gelyk het vir die titel, het hulself regtig in die voet geskiet. Dit is egter agtereenvolgende nederlae teen TTM en Swallows, tesame met gister se nederlaag, wat selfs promosie nou onseker maak. Vir Ajax-ondersteuners is dit ’n ou storie hierdie dat die span nou, vir ’n derde agtereenvolgende seisoen, op die laaste dag ’n belangrike wedstryd moet speel. Ajax sal Mbombela United op die laaste dag moet klop as hulle enigsins ’n kans wil hê om die NFD-titel en outomatiese promosie tot die PSL te verkry. Mbombela het goed gevaar sedert plaaslike sokker sy terugkeer gemaak het. Hy het gister selfs vir Royal Eagles met 2-0 geklop. Swallows pak TTM op die laaste dag en sal definitief ook getoets word. Al die spanne is Sondag 13:30 in aksie vir ’n opwindende einde tot die NFD-seisoen.