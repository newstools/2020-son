SONDER om die laaste paar dae ’n bal te skop is Stellenbosch FC verseker van hul Premiersokkerliga-status (PSL) vir volgende seisoen. Dít kom nadat ’n paar van die PSL-wedstryde se uitslae in Stellies se guns geval het. Polokwane City het verlede week met 1-1 gelykop gespeel met Highlands Park. SuperSport United het Dinsdagaand met 1-0 met Black Leopards afgereken. Met drie oorblywende wedstryde vir al die spanne kan Polokwane City, wat in laaste plek (16de) op die puntelys is, glad nie meer vir Stellies vang nie. Stellies het ook nou ’n baie beter doeleverskil as AmaZulu, wat in 15de plek is, so, hy kan nie meer by die relegasiesone ingetrek word nie. Sondag, ná ’n welverdiende gelykop uitslag van 1-1 teen Chiefs, sit Stellies op 34 punte ná 27 wedstryde. Prestasie Die Stellies-kaptein, Lee Langeveldt, sê die klub is verheug. “Almal is net bly oor die prestasie en oor die ondersteuners. “Ons het altyd geglo ons is goed genoeg om in die PSL te speel. Ek voel ook dat die druk van moontlike relegasie gehelp het om die beste uit almal te kry. “Dit het gewys ons kan meeding met die spanne wat langer as ons in die PSL is,” sê Langeveldt. Stellies kan dus nou daarop konsentreer om ’n plek in die Top-8 te behaal. Stellies is tans in die negende plek. Hy speel môre teen Chippa United, wat ook sy PSL-status vir volgende seisoen probeer verseker. “Dit gaan soos gewoonlik moeilik wees. Die Chilli Boys het ’n hele paar goeie spelers en veg self om hul plek te verseker. “Ons mik weer vir ’n Top-8-plek en dis iets besonders, daarom gaan ons alles in ons vermoë doen. Dit kan ’n interessante wedstryd wees,” meen Langeveldt.