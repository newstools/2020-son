DIE deftige suits wat die oudminister van openbare ondernemings, Malusi Gigaba, altyd gedra het, is na bewering met geld gekoop wat hy vermoedelik by die Guptas gekry het. Só het 'n voormalige lyfwag van Gigaba Donderdag by die kommissie van ondersoek na staatskaping getuig. Die getuie, wie se identiteit nie bekendgemaak mag word nie, sê hy het in Junie 2013 by Gigaba se private veiligheidspan aangesluit. Volgens hom het hy tussen Julie en Desember 2013 ses of sewe keer vir Gigaba na die Guptas se woning in Saxonwold vergesel. "Op 'n sekere punt het die minister 'n groot bedrag kontant saam met hom gedra. Ek was een dag saam met die minister toe hy die boot van sy amptelike voertuig oopgemaak het om geld uit te haal om middagete vir ons te koop. "In die boot was daar 'n sak wat hy oopgemaak het en daar was hope kontant daarin, in R200 note," het hy getuig. "Ons sou na die Guptas gaan en dan na Sandton. Hy sou kontant betaal vir sy snyerspakke." Volgens die getuie het Gigaba ook altyd kontant betaal wanneer hy by restaurante geëet het. Hy het ook een keer vir Brian Molefe, Matshela Koko, voormalige waarnemende uitvoerende hoof van Eskom, en Ben Ngubane, voormalige Eskom-voorsitter, by die Guptas se woning gesien. - News24 