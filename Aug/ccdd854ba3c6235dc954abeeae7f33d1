FAMILIE en vriende het Maandag eer betoon aan die ontslape internasionale danser Kirvan Fortuin deur vir hom ’n spesiale grafsteen te onthul. Steven Klaasen, Fortuin se pa, vertel dit was ’n geleentheid vir trane van hartseer en blydskap. Hy sê die grafsteen is geskenk deur mense van Nederland, waar sy seun groot naam gemaak en ’n groot vriendekring opgebou het. Fortuin het op Saterdag 13 Junie tragies gesterf nadat hy naby sy huis in Macassar Vil­lage aangeval is. Geweier Fortuin is met ’n mes in sy bors gesteek. Die verdagte vir die moord is ’n 14-jarige meisie. Sy is die dag van die moord in hegtenis geneem en het reeds vir die voorval in die hof verskyn. Sy is borgtog geweier. Die hof het haar verwys na ’n plek van veiligheid, waar sy aangehou word. Sy sal weer op 26 Augustus in die hof verskyn. By Maandag se geleentheid het verskeie vriende en familielede hulde aan die ontslape danser gebring. Van hulle sê Suid-Afrika en die skone kunste is van ’n internasionale ster beroof.