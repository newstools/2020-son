'N TAVERN-BAAS van die Baai is lewenslank tronk toe gepos vir die moord op 'n kliënt wat haar R500 en geld vir twee bottels wyn geskuld het. Nozizwe Stefaans (46) is Donderdag in die Baaise streekhof gevonnis. Die nasionale vervolgingsgesag (NVG) sê in 'n verklaring Stefaans en haar boyfriend het vir Thembelani Blom (32) op 25 November 2019 in sy huis doodgesteek. "Op 25 November 2019 het Stefaans en haar boyfriend, wat steeds gesoek word, Blom se huis binnegegaan. "Hulle het R500 en geld vir twee bottels wyn gesoek wat Blom geskuld het," sê Anelia Ngcakani, NVG-woordvoerder. "Hy het belowe om hulle die volgende Maandag terug te betaal, maar Stefaans en haar boyfriend het messe uitgepluk en hom verskeie kere in die bors gesteek. Blom het aan sy wonde beswyk en gesterf." Ngcakani sê die couple het ook drie van Blom se familielede gesteek. Philisile Khangu, hoofaanklaer vir Port Elizabeth, het sy waardering vir die vonnis uitgespreek. "Daar is nie plek in die samelewing vir mense soos die verdagte nie." - News24