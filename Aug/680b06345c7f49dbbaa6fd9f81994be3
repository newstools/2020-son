DIE veelsydige krieketster van die Wes-Indiese Eilande Dwayne Bravo het Woensdag die eerste bouler geword wat 500 paaltjies in T20-krieket neem. Dié pasaangeër het die prestasie behaal in die Caribbean Premier League- wedstryd tussen Trinbago Knight Riders en St Lucia Zouks. Mylpaal Bravo, wat die Trinbago Knight Riders verteenwoordig, het die paaltjie van Rahkeem Cornwall op 18 geneem en sodoende sy 500ste paaltjie in die kortste formaat van die wedstryd geregistreer. Bravo het die mylpaal in sy 459ste wedstryd in die T20-formaat bereik. Hy vat sy paaltjies teen ’n gemiddeld van 24,62 en staan gemiddeld 8,25 lopies per beurt af. Bravo het in sy T20-loopbaan die Wes-Indiese Eilande, Chennai Super Kings en Chittagong Kings verteenwoordig, asook die Cumilla Warriors, Dhaka Dynamites, Dolphins, Essex, Gujarat Lions, Kent, Lahore Qalandars, Melbourne Renegades, Melbourne Stars, Middlesex, Mumbai Indians, Paarl Rocks, Quetta Gladiators, Surrey, Sydney Sixers, Trinbago Knight Riders, Trinidad en Tobago, Trinidad en Tobago Red Steel, en Victoria. Bravo is strate voor Lasith Malinga van Sri Lanka. wat met 389 slag­offers in 339 wedstryde die naasbeste paaltjievraat in T20-krieket is. Sunil Narine (383), Imran Tahir (374) en Sohail Tanvir (356) is volgende op die ranglys van boulers wat die meeste paaltjies in die kortste formaat geneem het.