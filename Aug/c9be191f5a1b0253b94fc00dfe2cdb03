DIE Queensland Reds het die vorige naweek se teleurstellende loesing agter hulle geplaas deur Saterag die Melbourne Rebels met 19-3 in 'n Superrugby Au-wedstryd in Brisbane se Suncorpe-stadion te klop. Brad Thorne (Reds-afrigter) se span was op soek na versoening nadat hulle 'n liederlike pakslae (45-12) deur die Waratahs gegee is in die vorige ronde. Dit was egter 'n saai affere soos van die telling opgelet kon word, en sal weer die debat laat opvlam oor of Australiese spanne kompeterend genoeg is om met Nieu-Seeland en Suid-Afrika kragte te meet. Die Aussies is dik die moer in oor Nieu-Seeland se siening dat slefs drie spanne goed genoeg is om in 'n Superrugbykompetisie teen hulle te speel. En gemeet aan Saterdag se aksie is die Kiwi's dalk reg. Daar was meer ongedwonge foute deur albei spanne as wat daar aantreklike aanvallende rugby gespeel is. Die handjievol mense wat die match kom kyk het, sal dalk ook nou twee keer dink oor of 'n kuier by die huis nie 'n beter besteding van tyd op 'n naweek is. Met Saterdag se sege het die Reds egter hul kanse versterk om die AU-toernooi te wen. Hulle het die tweede plek ingeneem met 16 punte. Die Brumbies, wat 'n loslootjie geniet, is die voorloper met 18. Die Waratahs, wat Vrydag die Western Force met 28-8 geklop het, is derde met 15 punte. Die Rebels (14) het uitgesak na vierde plek, terwyl die wenlose Force (2) sekerlik by nou al die houtlepel verseker het. Puntemakers: REDS - drieÃ«: Jordan Petaia, Brendan Paenga-Amosa, Hamish Stewart; doelskop: James O'Connor (2) REBELS - strafdoel: Matt Toomua 