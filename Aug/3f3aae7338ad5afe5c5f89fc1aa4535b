Die Chiefs het Saterdag hul agtste agtereenvolgende nederlaag in die Superrugby Aotearoa-kompetisie gely. Die Hurricanes was met 31-18 baas nadat hulle rustyd met 12-3 voor was. Die tuisspan het altesaam vyf drieë teenoor die twee van die besoekers gedruk en ’n belangrike bonuspuntsege behaal. Vir die Canes om ’n kans te staan om nog die kompetisie te wen moet die Highlanders egter Sondag (05:35 SA tyd) die Crusaders klop. Die Crusaders moet ook volgende Sondag teen die Blues gelykop speel of verloor. Dit sal die span van Wellington, wat volgende naweek teen die Highlanders hul laaste wedstryd speel en ook met 'n bonuspunt moet wen, se punteverskil ’n broodnodige hupstoot gee. TJ Perenara, mede-kaptein van die Hurricanes, het agterna gesê: "Met die bonuspuntsege het ons onsself nog ’n geleentheid in die kompetisie gegee. Ons is baie tevrede met ons effort. Jordie Barrett het in die laaste vesting met sy fisieke spel van meet af die grondslag gelê. Hy het die bal sterk gedra en sy tackles gemaak. "Ek support geen ander span behalwe die Hurricanes nie, maar om eerlik te wees gaan ek more (Sondag) vir die Highlanders ondersteun wanneer hulle teen die Crusaders te staan kom. Ek dink die hele Wellington sal hulle support sodat hulle ons ’n guns kan bewys. Brad Weber, kaptein van die Chiefs, was uiteraard teleurgesteld met sy span se vertoning omdat hulle weer talle geleenthede om punte aan te teken verbrou het. "Ons het in die week gesê dat ons ons besluitneming gaan vertrou. Die manne het kliphard probeer en alles gegee. Ek kan nie fout vind met die spelers se effort en attitude nie. "Ons kon egter nie onder druk execute nie,” het Weber gesê. Die Chiefs-skrumskakel glo hulle was elke keer aan die verloorkant omdat hulle nie hul kanse op sleutel oomblikke in die games aangegryp het nie. “Elke keer as ons score, laat ons toe dat die opposisie score. Ten spyte van die uitslae, is daar nie fout met die energie in die groep nie. Niemand het handdoek ingegooi nie. En dit is was my trots maak om die span te lei,” het hy bygevoeg. Puntemakers: HURRICANES – drieë: Peter Umaga-Jensen (2), Dane Coles, Kobus Van Wyk, Billy Proctor; doelskoppe: Jordie Barrett (3) CHIEFS – drieë: Sean Wainui, Mitch Karpik; doelskop: Damian McKenzie, strafdoele: McKenzie (2). 