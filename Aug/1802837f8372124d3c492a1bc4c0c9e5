DIE National Education, Health and Allied Workers’ Union (Nehawu) like dit niks dat sy beplande staking in sy spore gestop is nie. Nehawu sou Dinsdag met ’n volskaalse staking by die Nasionale Gesondheidslaboratoriumdienste (NHLS) begin het. Die NHLS het egter met ’n dringende hofinterdik ’n stokkie daarvoor gesteek. Die NHLS het in die arbeidshof aangevoer dat sy werknemers nie aan ’n staking mag deelneem nie, aangesien die werkers ’n noodsaaklike diens verrig. Die NHLS is verantwoordelik vir die diagnose van ernstige siektes soos Covid-19, TB en MIV. Nehawu se volgende plan is om teen die interdik te appelleer. Luidens ’n persverklaring sê die vakbond hy het ’n sertifikaat van die kommissie vir versoening, bemiddeling en arbitrasie (CCMA) verkry wat aan sy lede toestemming gee om te staak. Volgens die vakbond skend die interdik die regte van sy lede om behoorlike werksomstandighede van die werkgewer te eis. Die werkers eis onder meer salarisverhogings en genoegsame PPE om hulle as frontline-werkers teen die gevreesde nuwe corona-virus te beskerm. Die persverklaring lui verder: “In plaas daarvan om met die werknemers te onderhandel, het die werkgewer egter verkies om na die howe te hardloop. “Ons beskou dié as niks anders as ’n poging om ons reg om te strike te ondermyn nie.” “Sodra ons daarin slaag om die hof se besluit om te keer, sal ons onmiddellik met ons volskaalse staking begin. “Ons as Nehawu glo steeds ons eise is redelik en moet deur die werkgewer nagekom word. Struikelblok “Geen vorm van intimidasie en teistering sal ons lede daarvan afskrik om vir hul regte te veg nie. “Ons beskou dié as ’n klein struikelblok in ons pad en ons sal sterker terugkeer sodra dit uit die pad verwyder is.” Die persverklaring lui verder dat Nehawu-lede intussen sal voortgaan met hul picket in hul middagetenstyd totdat die howe weer besluit hulle mag strike.