THABANG Moroe is skoongeboul deur sy voormalige werkgewer Krieket Suid-Afrika (KSA). Die krieketbeheerliggaam het Donderdag aangekondig dat sy direksie besluit het om Moroe se tyd as uitvoerende hoof te beëindig. Die afdanking is onmiddellik van krag. Moroe is sedert Desember geskors en is eindelik van sy pligte onthef ná ’n gesloer wat meer as nege maande geduur het. KSA het Moroe se afdanking in ’n mediaverklaring aangekondig. Die verklaring lees: “KSA se beslissing is gegrond op kundige eksterne regsmenings wat ondersteun is deur die bevindings wat voortspruit uit ’n onafhanklike forensiese ondersoek.” Luidens die onafhanklike forensiese ondersoek het Moroe hom skuldig gemaak aan ernstige wangedrag en is die sanksie van ontslag regverdig. “Mnr. Moroe is voldoende geleentheid gebied om vertoë te lewer aan die onafhanklike forensiese ouditeure en die raad rakende die aantygings van wangedrag – ’n Geleentheid wat hy nagelaat of geweier het om te benut,” aldus KSA. Hy het ook bevestig dat Kugandrie Govender, wat sedert verlede week waarneem as uitvoerende hoof nadat dr. Jacques Faul bedank het, steeds in dié hot seat sal aanbly. “Me. Kugandrie Govender sal die waarnemende uitvoerende hoof bly totdat KSA ’n uitvoerende hoof werf,” lees die verklaring. Bedank Die afsluiting van Moroe se saak bring slegs ’n deel van die administratiewe krisis by KSA tot ’n einde. Die organisasie is ook sonder ’n verkose president nadat Chris Nenzani bedank het drie weke voordat sy termyn sou eindig. Een van KSA se vyf onafhanklike raadslede, prof. Steve Cornelius, het óók verlede week die tuig neergelê. Hierdie vakante poste is almal veronderstel om op 5 September op KSA se algemene jaarvergadering gevul te word. Dis nou ás die vergadering voortgaan. Verskeie gerespekteerde krieketlui het vandeesweek gevra dat die jaarvergadering uitgestel word en dat ’n administrateur tydelik aangestel word. Daar is ook bewerings van ongerymdhede met die benoemingslys. Dít nadat die hoof van die verkiesings­komitee, Vuyokazi Memani-Sedile, glo haarself benoem het vir een van die drie poste van onafhanklike direkteur.