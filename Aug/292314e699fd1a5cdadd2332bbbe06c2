DIE Stellenbosch-munisipaliteit lieg oor verhogings. Só beweer die EFF-raadslid Derrick Hendrickse. Werkers van dié munisipaliteit neem sedert verlede week aan ’n onbeskermde staking deel. Dienslewering soos vullisverwydering het tot stilstand gekom. Dis veral kommerwekkend met die pandemie wat nog woed. Hulle eis verhogings waaroor daar twee jaar gelede ’n ooreenkoms bereik is. Hendrickse beweer die munisipaliteit het die raad, werkers en publiek mislei deur te sê die nasionale tesourie het hulle vrystelling gegee sodat hulle nie vanjaar verhogings hoef te gee nie. Arrogansie Volgens hom het die munisipaliteit sy sperdatum gemis om aansoek te doen om dié kwytskelding. Hendrickse voeg by die munisipaliteit moet die volle verantwoordelikheid neem vir die staking. Wetstoepassers moes intree om orde te herstel. “Die munisipaliteit moet ook verantwoordelikheid neem vir die gebrek aan dienslewering as gevolg van sy eie arrogansie eerder as om die kwessie van verhogings te hanteer.” Die munisipale bestuurder, Geraldine Mettler, veroordeel die sabotasie van dienslewering, asook die beskadiging van munisipale eiendom deur die stakers. Volgens haar is die munisipaliteit besig met tugstappe en dissiplinêre stappe teen die betrokke werkers. Sy doen ook ’n beroep op die polisie om enigeen te arresteer wat die wet oortree. Sy erken egter ingevolge ’n ooreenkoms wat in 2018 tussen die vakbonde in die munisipaliteit bereik is, moet die werkers vanjaar ’n verhoging van 6,25% kry. Onderhandel Mettler sê as gevolg van die uitwerking van die Covid-19-pandemie op die land se ekonomie is alle plaaslike munisipaliteite negatief geraak. Juis daarom het die munisipaliteit wel om vrystelling aansoek gedoen. Terwyl die Suid-Afrikaanse Vereniging vir Plaaslike Regering en die bedingingsraad nog oor die saak onderhandel, het die nasionale tesourie gesê geen verhogings moet toegestaan word nie, voeg Mett­ler by.