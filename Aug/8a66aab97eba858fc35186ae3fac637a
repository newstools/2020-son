DIE Wes-Kaapse minister van gemeenskapsveiligheid, Albert Fritz, is bekommerd oor die gewelddadige optogte die laaste ruk in St. Helenabaai. Fritz het ’n skrywe aan lt.genl. Yolisa Matakata, die provinsiale polisiekommissaris, gerig en gesê hy wil dringend duidelikheid oor die saak hê. Kalmeer Hy sê dit gaan oor die openbare geweld en die skade wat aan eiendomme in St. Helenabaai aangerig is. Fritz sê: “Ek vra dat die inwoners moet kalmeer. “Openbare geweld sal nie geduld word nie. “Ek het verder my bekommernis teenoor lt.genl. Yolisa Matakata uitgespreek oor die 11-jarige seuntjie van St. Helenabaai wat in die kruisvuur in die kop geskiet is. “Ek het gevra vir duidelikheid rondom die skietvoorval se omstandighede. “Ek verwelkom ook die onafhanklike polisie-ondersoekdirektoraat (Opod) se ondersoek na die saak.”