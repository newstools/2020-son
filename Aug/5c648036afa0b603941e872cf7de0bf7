SOOS die Engelsman sal sê: The heat is on! Daar lê werk voor vir Ajax Cape Town in sy veldtog vir promosie tot die Premierliga in sy oorblywende drie wedstryde van die seisoen. Ajax het Dinsdag in die wedloop om promosie erg drooggemaak toe hy met 0-1 teen sy rival Swallows FC vasgeval het. Verklein Die wenner van die Eerste Liga kry outomaties promosie tot die PSL. Die tweede en derde geplaaste spanne in die liga moet uitspeel teen die span wat 15de in die PSL eindig. Swallows het Ajax se aanvanklike voorsprong van nege­ punte met die verloop van die veldtog tot drie punte verklein. Dis omdat die Urban Warriors drie van hul vorige wedstryde verloor het. Daar was ook twee seges. Ajax pak die Universiteit van Pretoria, JDR Stars en Mbombela United in sy drie laaste stryde van die seisoen. Daar is nou g’n ruimte vir foute vanuit Ajax óf die Kaap se oogpunt nie. Dis ook omdat die span van Parow die afge­lope twee seisoene hard swoeg om uit die “grave­yard-liga” te kom. ’n Mens sidder by die gedagte wat kan gebeur as Calvin Marlin (coach) en sy troepe nie fokus en kop hou in die oorblywende drie wedstryde nie. Dit sal ook ’n bitter pil wees vir Abednego Mosiatlhaga, Ajax se doelevraat, as hy die Golden Boot wen, pleks van die groot prys wat promosie is. Op ’n positiewe noot verwelkom Ajax sy generaal in die enjinkamer, Grant Margeman, terug vir vandag se stryd. Dié nasionale o. 23-speler het Ajax se vorige twee wedstryd weens ’n enkelbesering misgeloop. Dit gaan egter meer as Margeman se vernuf verg om Ajax oor die wenstreep te kry. Ajax sal ook hoop Steenberg United, wat ook ’n Kaapse span is, sal hom ’n guns kan bewys deur Swallows ’n knou toe te dien. Die spanne pak mekaar Sondag (15:00) in die Ma­khulong-stadion in Jozi.