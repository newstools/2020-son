DIT was Saterdag 'n eenrigtingverkeer in die Superrugby AU-kragmeting tussen die Waratahs en die Reds op die SCG in Sydney. Die Waratahs het met 45-10 die Reds behoorlik kafgedraf. Dit was maar slegs die span van Sydney se tweede oorwinning in Australië se plaaslike kompetisie. Beide die Reds en Waratahs het nou dieselfde aantal punte op die punteleer. Die SCG is beter bekend as ’n wêreldberoemde krieketveld. En die telbord het ironies genoeg meer soos ’n krieketelling gelyk met die Waratahs wat in die rustyd reeds met 'n allemintige 38-0 voor was. Die tuisspan het altesaam vyf drieë in nat weerstoestande gedruk. Die hoogtepunt van die eerste helfte was 'n driekuns aan drieë deur die woelige skrumskakel, Jake Gordon. Die heelagter Jack Maddocks en die linkervleuel Alex Newsome het ook in die eerste helfte agter die Reds se doellyn gaan kuier. In die tweede helfte het die Tah’s die telling na 45-0 gerek.  Dit het gelyk of Brad Thorne (afrigter van die Reds) se span eenvoudig niks in die glibberige toestande kon regkry nie. Die Reds het egter nie handoek ingegooi nie. Die plaasvervanger Jack Hardy het in die 53ste minuut ’n troosdrie van ’n perfekte geplaasde dwarskop van die losskakel James O’ Connor gedruk. Die telling kon baie meer in Rob Penney (afrigter) se span se guns gewees het. In die 65ste en 68ste minuut was die Waratahs twee keer oor die doellyn, maar die skiedsregter, Damon Murphy, het dit nie toegeken nie. Benewens Gordon met sy driekuns was die Waratahs se flank en kaptein, Michael Hooper, oral op die veld. Hy was wel na die wedstryd 'n gelukkige man. "Ek is baie gelukkig met dit (die uitslag). Ons het warm begin en die voet op die versneller bly hou. Ons is baie happy met die performance," het hy aan die TV-kommentator, Rod Kafer, gesê. Die besoekers het egter die laaste sê gehad toe ’O Connor sy span se tweede drie gedruk het wat hy self verdoel het. WARATAHS - driee: Jake Gordon (3), Jack Maddocks, Alex Newsome, Tom Horton; doelskoppe: Will Harrison (5), Ben Donaldson; strafdoel: Harrison REDS - drie: Jack Hardy, James O'Connor; doelskop: O'Connor