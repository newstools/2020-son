GROOT-BRAKRIVIER. – Te midde van die pandemie gaan dit nog erger met enige iemand wat dit waag om siek te word en kliniek toe te gaan. Só vertel Henry Coert, ’n bekende gemeenskaps­aktivis. Coert sê aan Son: “Sommige mense wag al van 05:00. Mense wag hulle letterlik siek. Papnat “Daar is niks ruimte binne die kliniek om te wag nie. “Ons mense dou papnat van douvoordag buite staan en wag. “Van reëndae wil ek nie eens praat nie. Daar’s nie eens ’n stoel nie.” Ander klagtes is dat geen merke vir die siekes se social distancing aangebring is nie. Coert sê hulle is dankbaar vir die opgradering van die kliniek, maar geen voorsiening is gemaak om die pasiënte se omstandighede te verbeter nie. Nadia Ferreira, ’n woordvoerder van die Wes-Kaapse gesondheidsdepartement, sê: “Die kliniek maak 07:30 oop en werk volgens ’n afspraakstelsel. “Ons vra pasiënte met afsprake om nie vroeër as 30 minute voor hul afspraak op te daag nie. “Ongelukkig is daar nie spasie binne die fasiliteit vir pasiënte om te wag nie weens distansiëringsmaatreëls teen Covid-19. Getal “Pasiënte wat nie afsprake het nie, word getriage na gelang van die erns van hul toestand. “Kragtens die Covid-19-maatreëls mag die kliniek ongelukkig ’n beperkte getal mense op ’n slag inlaat. “Ons probeer voorkeur gee aan gestremdes, bejaardes en kinders. “Planne vir ’n beter afdak en afskorting is reeds in ’n gevorderde stadium en ons hoop om binnekort met die projek te begin. “Die opgradering het gesorg vir ’n groter wag-area, apteek, ontvangs en konsultasiekamers, wat alles bydra tot beter diens.”