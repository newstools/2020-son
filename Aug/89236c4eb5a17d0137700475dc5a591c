DIE Waratahs het Saterdag seker gemaak dat hulle nog in die wedloop bly om vir die uitkloprondes van die Superrugby AU-kompetisie te kwalifiseer. Die manne in ligblou moes hard werk vir hul oorwinning van 38-32 oor die Rebels in die Leichhardt Oval in Sydney. Die rustydtelling was 17-10 in hul guns. Dit was do-or-die-game vir die Waratahs. Die span van Sydney het hul vorige twee games teen die Rebels verloor. Die Tah’s was dus desperaat en baie gemotiveerd om die game te wen om ’n kans te staan om vir die uitspeelrondes van die kompetisie te kwalifiseer. Swak dissipline het die Rebels in die eerste helfte duur te staan gekom, terwyl die Tahs hul kanse beter benut het. Die Rebels het eerste bloed geruik met hul kaptein, Matt Toomua, wat in die kol met ’n strafdoel vroeg in die game was. Die Waratahs se skrumskakel, Jake Gordon, het egter die eerste drie van die game gedruk na goeie werk van die slot Ned Hanigan van ’n lynstaan naby die Rebels se doellyn. Die losskakel, Will Harrison, het met die doelskop geslaag. Die Waratahs se agtsteman, Jack Dempsey, het in die 22ste minuut oorgestorm vir sy span se tweede drie. Harrison het weer die ekstras bygevoeg. Die Tahs het in die 36ste minuut ’n terugslag beleef toe Hanigan met ’n geelkaart van die veld gejaag is. Toomua het onmiddellik hierna die Rebels se eerste vypunter aangeteken en sy eie doelskop verdoel. ’n Strafdoel van Harrison in die doodsnikke van die eerste helfte het sy span met die draaislag met 17-10 die voorsprong gegee. Die Rebels het na die rustyd onmiddellik teruggeslaan deur hul groot agtsteman, Isi Naisarani, wat die eerste van twee drieë in die tweede helfte gescore het. Die blitsige Fidjiaanse vleuel Marika Koroibete het ook ’n skitterdrie vir die span van Melbourne gedruk. Maar drie verdoelde drieë van die stut, Harry Johnson-Holmes, die buitesenter Joey Walton en Harrison was genoeg vir die Tahs om met ‘n oorwinning uit die stryd te tree. Toomua se suksesvolle strafdoel het seker gemaak dat sy span ten minste met een punt van die game weggestap.  Dit beteken dat die Rebels ook nog ‘n kans staan vir plek in die uitspeelrondes. Rob Simmons, die Tah’s se kaptein, het agterna gesê dit was uiters belangrik vir sy span om net die wen te kry. “Ons het uitgemis op die bonupunt, maar ek is tevrede met ons vertoning en is net bly dat ons die knoop kon deurhaak,” het Simmons gesê. Sy eweknie van die Rebels, Toomua, het erken dat die Waratahs dalk op die dag bietjie hongerder as hulle vir die oorwinning was. “Dit was bietjie frusterend. Maar ek is happy dat ons een punt uit die game kon kry en nog in die wedloop is,” het hy verduidelik. Die Waratahs het volgende week ’n loslootjie. Die Rebels móét volgende week die Force klop om ’n plek in die uitkloprondes te bespreek. Puntemakers: REBELS – drie: Matt Toomua, Isi Naisarani (2), Marika Koroibete, doelskop: Toomua (3) strafdoele: Toomua (2)WARATAHS – drieë: Jake Gordon, Jack Dempsey, Harry Johnson-Holmes, Joey Walton, Will Harrison; doelskop: Harrison (5); strafdoel: Harrison