PIERRE-EMERICK Aubameyang is, soos wat die Engelsman sal sê, ’n work of art! Dít het Arsenal se Gaboense ster-speler en kaptein wéér bewys toe hy sy span na ’n ongekende 14de FA Cup-titel gelei het. Dié sege was Saterdag in die Wembley Stadium oor sy Londense rivals Chelsea in die final van die FA Cup. Die Gunners moes eers ’n agterstand van 0-1 uitwis om uiteindelik met 2-1 te kon seëvier­. Aubameyang het van voor af gelei met albei doele. Aubameyang is die vyfde speler in dié kompetisie se geskiedenis wat twee doele of meer in ’n final kon aan­teken. Hy sluit hom aan by ’n gedugte lys van spelers: Ian Wright, Bryan Robson, Ian Rush en Eric Cantona. Dis ook geen geheim nie dat dit Arsenal ’n fortuin sal kos om die voormalige Borussia Dortmund striker by die Emirates te hou. Boonop is dit duidelik soos daglig dat sy manager, Mikel Arteta, sy groep spelers om sy 31-jarige talisman wil bou en alles in sy vermoë sal doen om sy kaptein se dienste te behou. Met Aubameyang wat net ‘n jaar op sy huidige kontrak oor het, hou Arteta en die Gunners se fans hul asem op oor sy toekoms by die Londenaars. Dink Arteta sê hy is oortuig daarvan dat Aubameyang by die klub sal aanbly. “Hy weet presies wat ek van hom dink,” verduidelik Arteta. “Ek wil my groep om hom bou vir die toekoms. “Ek dink ook hy wil aanbly. Dis net ’n kwessie daarvan om die deal af te handel. “Ek dink oomblikke soos dié (FA Cup-sukses) sal hom laat besef dat ons op die regte pad is. “En hy lewer natuurlik ’n groot bydrae daartoe. “Almal by die klub hou van hom. Hopelik sal hy by ons aanbly.” Aubameyang is huiwerig om sy planne vir die toekoms te bevestig en sê net: “Daar is niks om te bespreek nie.” – AP 