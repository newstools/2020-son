DRIE broers, drie motorfietse, geen lisensies en een groot avontuur. Dis wat jy gaan sien as jy Donderdag 10 September van 21:00 inskakel op die nuwe kykNET-program Die Broer Toer met Bennie Fourie en sy twee broers. Bennie Fourie is bekend as akteur, regisseur en skrywer, maar hy en sy broers, Reynold en Wilbrie, is ook bekend vir hul legendariese avonture. “Ons hou van remote toer en kamp. Omtrent een keer ’n jaar gaan ons saam op ’n avontuur. “Of dit nou is om Botswana in te vaar of op die Oranjerivier te gaan roei – ons hou daarvan om anderste tipe vakansies te hou,” vertel Bennie. Hoewel hulle soos dag en nag verskil, is daar een ding wat hulle in gemeen het – hulle sê nooit nee vir ’n uitdaging nie. En in hul volgende uitdaging gaan hulle behoorlik getoets word, want dié keer doen hulle dinge anders. Gewoonlik beplan Reynold en Wilbrie die avonture. Nou is dit Bennie se beurt. Uitdagings In die eerste episode pak die broers die Tankwa-Karoo op motorfietse aan. Bennie maak seker daar is heelwat uitdagings – kompetisie is al van kleins af ’n primêre bron van vermaak vir hulle, met die wenner wat beloon word en die verloorders wat gepenaliseer word. Dié familietradisie is ’n groot deel van hierdie avontuur – die pad is lank en die luuks­hede is bra min. So, wanneer dit kom by belonings, is daar baie op die spel … Kykers sal onmiddellik van Reynold en Wilbrie hou. “Reynold, ’n dominee soos ons pa, is by verre die lieflikste, niceste mens in die wêreld en game vir alles,” vertel Bennie. “Wilbrie is die stoutgat en die lewe van die partytjie. “Daar is ’n lekker balans tussen stout en snaaks, maar dis ook familievriendelik – dis ’n episode met hart wat hopelik kykers sal aanmoedig om meer goed saam te doen.”