MET Veli Mothwa terug in doel vir die Chilli Boys is hul kanse op oorlewing weer baie goed. Mothwa, wat vroeër dié seisoen as kaptein aangewys is, is sonder twyfel Chippa se uitstaan-speler van die seisoen. Dít nadat hy amper drie jaar geen wedstryd in die Premier­liga (PSL) gespeel het nie. Nadat hy sy kans gekry het, het hy op ’n witwarm lopie van agt wedstryde gegaan sonder om ’n doel af te staan. Hy was egter beseer vir Chippa se eerste wedstryd teen Cape Town City ná die terugkeer van plaaslike sokker. Die Chilli Boys het nie goed gevaar nie en met 0-1 vasgeval, maar met Mothwa in doel het hul tweede wedstryd beter verloop. Die ervare doelwagter het Polokwane City uitgehou om te verseker sy span verdien sy eerste punt ná die lockdown. Hy sê die span se spelers weet wat van hulle verwag word – en dat hulle beter moet vaar in hul oorblywende vier wedstryde. “Dinge raak nou tight en ons kort ’n oorwinning as ons nie in die relegasiesone wil val nie,” waarsku Mothwa. Gelykop Hoewel Chippa sover net een punt verdien het, is hy steeds vier punte weg van die relegasiesone. Dít nadat Baroka FC, wat net onder Chippa in 13de plek lê, ook gelykop gespeel het in sy vorige wedstryd teen Orlando Pirates. Die ander relegasie-kandidate AmaZulu (14de), Polokwane City (15de) en Black Leopards (16de) kon almal ook nog nie ’n oorwinning behaal nie. Chippa is wel Saterdag in aksie teen Baroka FC. “Dit gaan baie belangrik wees en as ons ’n goeie uitslag kan behaal, kan ons dalk nader wees aan veiligheid.”