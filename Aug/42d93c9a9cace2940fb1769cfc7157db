DIE Eric Sands-perd Golden Ducat het Saterdag op Greyville stof in die oë van die gunste-linge geskop. Hy het die derde oorwinning van sy loopbaan behaal toe hy met Donovan Dillon in die saal die World Sports Betting Champions Cup (Gr. 1) oor 1 800 m gewen het. Golden Ducat (13-2) het die gunsteling, Rainbow Bridge (15-10), met die spreekwoordelike haarbreedte geklop, met Cirillo (20-1) derde en Do It Again (18-10) vierde. Grotes Die eerste vier perde verby die wenpaal was almal binne ’n lengte van mekaar. Deur met grotes soos Rainbow Bridge en Do It Again af te reken, het Golden Ducat gewys hy is reg vir groter prestasies. Hy is die eiendom van mnr. en mev. MLP Rattray. In die Gold Cup oor 3 200 m kon die gunsteling, It’s My Turn (33-10), toe nie die wedren die tweede agtereenvolgende jaar wen nie. Opskudding Hy moes met Sean Veale in die saal met die agtste plek tevrede wees en het 3.55 lengtes agter die wenperd, Paths Of Victory, geëindig. Paths Of Victory het vir ’n groot opskudding gesorg toe hy teen 40-1 as volslae buiteperd die wentjek vir sy eienaar losgeblits en die wedders onkant betrap het. S’Manga Khumalo was die jokkie en Gavin van Zyl jr. die afrigter.