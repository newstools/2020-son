“DIS ’n plesier om te gee, want daardeur maak ’n mens ’n verskil in ander se lewe sonder om ’n dankie daarvoor te verwag.” Met dié uitgangspunt het die organisasie Gift of the Givers met verskeie staatsdepartemente saamgewerk om ’n moderne hospitaalsaal te skenk waarin Covid-19-pasiënte behandel kan word. Die Freesia Ward, wat in Mitchells Plain op die perseel van die Lentegeur Psigiatriese Hospitaal opgerig is, bevat 60 beddens om pasiënte te akkommodeer wat in die Mitchells Plain-distrikshospitaal vir Covid-19 opgeneem word. Die fasiliteit se koste beloop R10 miljoen en dis na die freesia-blom vernoem. Die hospitaalsaal sal in September oopmaak. Volgens dr. Keith Cloete, hoof van die Wes-Kaapse gesondheids­departement, is die doel daarvan om mense weer hoop te gee. Cloete was lid van die span wat saam met dr. Imtiaz Sooliman, stigter van Gift of the Givers, asook Mohamed Sonday, ’n apteker by die Mitchells Plain-hospitaal, gewerk het om die fasiliteit binne net een maand gereed te kry vir hierdie doel. Gister is die fasiliteit amptelik bekend gestel – op dieselfde dag wat Gift of the Givers sy 28ste bestaansjaar gevier het. Dr. Sooliman sê dis ’n spesiale oomblik omdat dit deel van die nalatenskap van die organisasie is. Seëninge “Toe ons begin het, het ons gesê ons gaan mense onvoorwaardelik dien, maak nie saak wat hul kleur, klas of kultuur is nie. “Ons doen dit sonder om ’n dankie te verwag, want projekte soos dié help ook om seëninge te bring, veral vir ons gesondheidsorgwerkers omdat baie gebede na hulle uitgaan. “Dit sluit in die teedame, die portier, dokters en verpleegkundiges. Ons moet aan almal dankie sê.” Dr. Cloete voeg by dat die fasiliteit ook die gesondheidspersoneel se rol om te dien baie goed onderstreep. “As ons na die pandemie kyk, moet ons onsself afvra wat Covid-19 vir ons probeer leer. “Wat doen ons en hoekom doen ons dit? “Alles kom vir gesondheidswerkers op een antwoord neer: Ons rol is om te dien. “Aan dr. Sooliman wil ons dankie sê hiervoor.” Sooliman verduidelik dat hulle teen September die pasiënte met ope arms wil verwelkom. Uitstap “Wanneer pasiënte hier aankom, wil ons hê hulle moet weet dat hulle versorg gaan word. “Pasiënte moet gemaklik voel en met hoop vervul wees dat hulle gesond hier sal uitstap.”