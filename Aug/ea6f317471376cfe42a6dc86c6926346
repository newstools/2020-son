“MISTER President, ons vra nie meer nie. Ons sê nou vir jou: Onse mense is besig om van hongerte te sterf. Doen iets daaraan!” Twee mans en ’n vrou dra dié sterk boodskap namens die hele land oor. Die liedjie “What About the People­?” maak ál meer mense se oë oop. Die hoop is dat dit eindelik in die hande van die land se nr. 1 sal beland. Die komediant Marc Lottering het die lirieke geskryf en die wenner van The Voice SA Craig Lucas sing dit. In ’n vier minuut lange musiekvideo op YouTube word beelde gewys van hoe mense suffer. Joanie Fredericks, ’n aktivis en gemeenskapsleier van Mitchells Plain, het met Lottering en Lucas saamgewerk om dié boodskap uit te kry. Fredericks sê terwyl hulle besig was om dit te vervaardig, was sy nie eens geskok om te sien hoeveel mense in die land as gevolg van die lockdown honger ly nie. Sy vertel: “Ons het mense in die Mitchells Plain-omgewing gevra om hul video’s in te stuur, maar dit het nie gebeur soos hulle beplan het nie. “Ons het video’s van regoor Suid-Afrika gekry. Van elke provinsie. Dit beteken dat ons hele land honger is.” Fredericks sê dis hoekom sy die president vra om te luister en op sy mense se hulpkreet te reageer. “Ons vra nie geld nie; ons vra kos. “Gee dit aan die voedingskemas sodat ons kan voortgaan om mae te vul. “Ons weet geld is in die regering se ondersteuningsinisiatiewe gepomp. Ons sal nie ophou klop nie totdat die deur oopgaan.” Waardigheid Fredericks sê as sy nie ’n antwoord van die president kry nie, sal hy haar in die konstitusionele hof ontmoet. “Hoe lank moet ons nog vir iets vra wat aan ons behoort? “Ons het die reg op waardigheid en menslikheid. Daardie reg word geïgnoreer omdat ons nie eens die basiese voedsel het nie. “Ons sal nie toelaat dat nog geld sonder spoor verdwyn nie; dis geld wat veronderstel is om ons mense te voed. Bespreek “Ons sal aanhou push, want as daar een ding is wat ons in Vrouemaand geleer het, is dit dat ons lankal verby die race-kaart is. “Ons ly almal en het oplossings, maar ons moet dit met die president bespreek.” Lottering het aan eNCA verduidelik hy’t die nood gesien toe hy Fredericks by haar huis in Tafelsig besoek het. “Dis ’n ander soort gevoel om dit met jou eie oë te sien. “Hoe mense in ’n lang ry vir kos staan, wanneer daar nog mense in die ry is en die pot is byna leeg ... “Honger is ook ’n krisis.”