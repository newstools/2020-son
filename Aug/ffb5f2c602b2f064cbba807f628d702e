KIND van Afrika, alles is moontlik! Dít is presies hoe ek gevoel het toe ek sien onse eie Elaine, wat in Pretoria gebore is, het ’n recording deal met die groot Amerikaanse platemaatskappy Columbia Records losgeslaan. As jy nie weet wie Elaine is nie, het jy al heel moontlik haar song “You’re the One” gehoor, maar net nie geweet die talentvolle sangeres is van Mzansi nie. Sy is die plaaslike vrouekunstenaar wie se musiek die meeste gestream word. So gepraat van, gaan check die musiekvideo uit vir haar nuutste single, “Risky”. Die R&B-sangeres, wie se regte naam Ndivhuwo Mukheli is, het vir haar ’n naam oorsee gemaak sonder ’n record label. Sy join nou groot name in die bedryf soos Be­yoncé, Adele, John Legend, Solange, Ce­line Dion en vele ander wat by Columbia Records gekontrakteer is. Die sangeres het haar platinum selling album Elements in September 2019 self uitgereik. En terwyl Elaine die musiekwêreld aan haar voete het, is sy ook ’n hardwerkende student. Sy doen haar regsgraad aan die Universiteit van die Witwatersrand.