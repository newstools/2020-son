ENGELAND se krieketspan sal ná twee oortuigende seges oor die Wes-Indiese Eilande die afgelope twee weke hoop vir ’n sterk begin in sy toetsreeks teen Pakistan. Pakistan is juis ’n span teen wie die gasheer sedert 2011 nie ’n toetsreeks tuis kon wen nie. Die oorwinning met 2-1 oor die Windies het Engeland tot die derde plek op die ICC se wêreldranglys vir toetsspelende lande gelig. Met nog twee oorwinnings sal hy Australië verbysteek. Rekord Pakistan is tans in die vyfde plek. Sy hoofafrigter, Misbah-ul-Haq, het dit duidelik gemaak dat vertonings in die opwarmingstryd nie sy beginspan veel sal beïnvloed nie. Dit sal wel interessant wees om te sien of Sohail Khan bo Mohammad Abbas gekies sal word. Sohail spog met ’n goeie rekord in Engeland. In 2016 het hy vyf paaltjies op die Oval in Birmingham geneem. Abbas het redelik goed gevaar in die opwarmingstryde en 10 paaltjies in twee toetse op Pakistan se vorige toer in Engeland (in 2018) geneem. Met die verwagting dat die kolfblad in Manchester gunstig vir draaiboulwerk sal wees, dink Misbah daaraan om twee draaiboulers te speel. Engeland sal straks weer vertroue in sy naatboulers stel en heel moontlik dieselfde span kies wat die laaste toets teen die Windies gewen het. Ben Stokes kan egter net as kolwer ingespan word as hy nie betyds sy fiksheid kan bewys nie. As hy sou boul, kan die Engelse dalk een bouler minder kies en ’n ekstra kolwer in Zak Crawley.