DIE gemeenskap van Laingville in St. Helenabaai sien rooi oor ’n kind van hul gemeenskap wat Vrydag tydens ’n optog na bewering deur cops in die kop geskiet is. Gister het daar weer ’n gewelddadige optog uitgebreek. Die nabye buurt Steenberg’s Cove het die gemeenskap van Laingville kom ondersteun omdat Leo Wil­liams (11) tans om sy lewe veg in die Rooikruis-kinderhospitaal. Hy is na bewering deur die polisie se eenheid vir openbare orde (Pops) in die kop geskiet terwyl hy in ’n hokkie gesit het. Die seun is tans op life support in die kinderhospitaal en dokters het min hoop vir hom, sê ’n gemeenskapsleier en woordvoerder vir die familie, Thyrone Williams. Williams het gister aan Son gesê die gebeure het gister uitgeloop op groot konflik tussen die gemeenskap en polisie omdat die gemeenskap vir Leo geregtigheid soek. Hy sê: “Die situasie hier in Laingville is baie, baie gespanne. Dis oorlog! “Die polisie skiet ons mense uitmekaar en die mense gooi hulle met klippe. Dit gaan gerook!” Williams sê Leo se familie staan nou voor die moeilike besluit oor wat om te doen indien die seun steeds in ’n koma bly. “Sy pleegouer is tans by hom in die hospitaal en het my aangestel om met die media te kommunikeer oor sy in vrede gelaat wil wees,” sê Williams. Hy sê op die dag van die voorval het die gemeenskap ’n vreedsame optog oor dienslewering gehou. Hy vertel: “Die gemeenskap was heeldag nie gewelddadig nie. Hy vervolg: “Agterna toe kom Pops uit die Paarl en begin skiet op die gemeenskap. “Dit het die mense op­roerig gemaak en hulle het die polisie met bakstene gegooi. Pops het die mense tussen die huise in gejaag en op hulle geskiet. “Die seun (Leo) het by sy oom in ’n hokkie gesit toe hy in die kop getref is.” Gewond Volgens Williams het die dokter aan die familielede gesê hulle moet hulself op die ergste voorberei. Williams sê: “Die dokters het gesê dit lyk glad nie goed nie. Hulle doen alles wat hulle kan.” Volgens kol. Andrè Traut, ’n polisiewoordvoerder, ondersoek die cops tans die omstandighede om te sien hoe die seun gewond is. Traut sê: “Vrydag is ons lede na Laingville in St. Helenabaai ontplooi na ’n optog waar gemeenskapslede tyres in die strate gebrand het. “Nadat ons magte uit die area onttrek het, is ons ingelig dat ’n 11-jarige seuntjie van Begoniastraat ’n kopwond opgedoen het. Daar moet nog vasgestel word hoe hy die wond opgedoen het. “Die omstandighede rondom die voorval word deur die onafhanklike polisie-ondersoekdirektoraat (Opod) ondersoek,” bevestig Traut. Ndileka Cola, Opod se woordvoerder, sê die saak is onder hul aandag gebring en hulle het klaar met die ondersoek na die voorval begin.