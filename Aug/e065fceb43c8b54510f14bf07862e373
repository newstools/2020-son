WARRICK “Boogie” Gelant glo sy skuif na die Kaap plaas hom in ’n posisie om sy rugby na die volgende vlak te neem. Die 25-jarige boorling van Knysna wat 46 games vir die Bulls gespeel het, het gister in ’n aanlyn onderhoud aan die media gesê hy glo hy’t die regte besluit geneem om Kaap toe te skuif. Dit was nie net om sy vaardighede op te knap nie, maar om van sy nuwe spanmaats te leer en as mens te verbeter. Boogie het gesê: “Ons streef om altyd soveel as moontlik te groei. Niemand is in ’n comfort zone nie. Ek wil ook groei in my game. Dit is basically wat hier (by die Stormers) gejaag word en dit is wat ek ook nastreef.” Al het hy reeds ’n World Cup gewen, glo Gelant hy is nog nie naastenby die speler wat hy wil wees nie. “Ek dink dít is my groot motivering. My doelwitte is baie groter as net om te sê ek was ’n lid van die squad wat die World Cup gewen het. “Ek was altyd ’n Stormers supporter en ek hoop daar is dalk nog ’n kans om vanjaar ’n game op Nuweland te speel. Die fullbacks wat voor my hier gespeel het, was almal great spelers. “Ek wil deel wees van daai spesiale Stormer-tradisie – om pret te hê en om happy te wees.” Gelant erken dat Gio Aplon maar altyd die speler was na wie hy opgekyk het. “Hy (Aplon) was nie altyd gerate as gevolg van sy size nie. Die skill set wat hy het, is wat ons almal na gestreef het as jong laities. “Natuurlik was daar ook Cheslin Kolbe, Dillyn Leyds en Joe Pietersen wat my beïndruk het.” Die Bok-heelagter sien dit nie as ’n geval van ’n speler van Aplon se statuur wat sy plek by die Bulls oorgeneem het nie. Dit is meer ’n geval waar hy Aplon se plek by die Stormers oorneem. Hy het ook laat blyk dat Labeeb Levy (die Stormers se skills coach) vir hom die waarde geleer het om terug te gaan na die basiese aspekte van die spel. Geleer “Coach Beeba (Levy) het ons terug laat gaan na die basiese goed van catch en pass. Dis goed wat ons geleer toe ons ses of sewe jaar oud was. Daar is deesdae gevalle waar ons somtyds nie ’n pressure pass kan gooi nie. “Hy het dit net vir my gesimplify en gewys hoe champ­ionship teams die eenvoudige goed great doen,” het Gelant bygevoeg. 