NATHANIEL Julius is in die kruisvuur van 'n skietgeveg tussen die polisie en 'n gang in Eldorado Park dood, het David Makhura, die Gautengse premier, gesê. Volgens Makhura het die voorval gebeur nadat die polisie inligting ontvang het oor gesteelde karparte in die omgewing. "Die seun, wat gestremd is, het na bewering Woensdag in die kruisvuur van die skietgeveg tussen 'n gang en die polisie beland. Ek is baie ontsteld oor die gebeure wat tot die dood van 'n onskuldige seun gelei het," sê Makhura. Nathaniel (16) se dood het tot gewelddadige betogings gelei met klippe wat na polisievoertuie gegooi is en tyres wat aan die brand gesteek is. Inwoners van Eldorado Park beweer die polisie het die tiener doodgeskiet. Volgens ER24 het agt mense ligte tot matige beserings in die daaropvolgende protesoptog opgedoen. Die Onafhanklike Polisie-ondersoekdirektoraat (Opod) ondersoek tans Nathaniel se dood. Ndileka Cola, Opod-woordvoerder, sê hul ondersoekers het Woensdag weens die ontstuimigheid nog gesukkel om toegang tot die toneel te kry. "Toe hulle uiteindelik toegang gekry het, was dit byna onmoontlik om onderhoude te doen omdat die gemeenskap gewelddadig was," sê sy - TimesLive 