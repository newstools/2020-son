DIE voormalige minister van openbare ondernemings, Malusi Gigaba, gaan aansoek doen om 'n getuie te kruisondervra wat verdoemende getuienis teen hom voor die kommissie van ondersoek na staatskaping gelewer het. Die getuie het gesê hy het Gigaba verskeie kere na die Guptas se Sahara-kantore in Midrand vergesel en ses of sewe ander kere na die Guptas se huis in Saxonwold. Hy het een keer ook 'n sportsak vol geld in die boot van Gigaba se kar gesien. Gigaba sê in 'n verklaring hy het sy regsverteenwoordigers opdrag gegee om aansoek te doen om die getuie te kruisondervra. "Getuie nommer 3 het valse bewerings teen my gemaak. Ek ontken enige suggestie of insinuasies dat ek enigiets onwettigs gedoen het, ten sterkste." - The Citizen