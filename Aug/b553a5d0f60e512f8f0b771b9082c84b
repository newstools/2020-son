NIEMAND is nog aangekeer vir die moord van die gr. 2-leerder van die Laerskool Matroosfontein nie. Clarence Solomons (8) is Maandag dood toe ’n dwaalkoeël hom getref het. Nog ’n 12-jarige meisie is in die voorval gewond. Na wat verneem word, was die bullets vir beamptes van die Stad Kaapstad se wetstoepassingseenheid bedoel. Kaapstad se burgemeester, Dan Plato, asook ander leiers in die Stad Kaapstad het die voorval veroordeel. “Hulle (die skieters) sit met ’n agtjarige kind se bloed op hul hande. My hart breek vir dié kinders se families,” sê Plato. Hy sê die beamptes van die Stad Kaapstad was besig om beamptes van behuising by ’n grond­besettingsoperasie by te staan. “Die beamptes was daar nadat die gemeenskap hulle ontbied het.” Die wetstoepassers is nie in die voorval beseer nie. Onwettig Albert Fritz, Wes-Kaapse minister van gemeenskapsveiligheid, het ook op die skietvoorval gereageer. “Ons veroordeel die beskadiging van eiendom en dat mense se lewens in gevaar geplaas is ten sterkste. Betogings wat gewelddadig en onwettig is, word nie geduld nie.” Volgens Fritz het die gemeenskap die skieters uitgewys, maar hulle het op die vlug geslaan. Fritz het sy medelye met die familie van albei kinders uitgespreek. Die 12-jarige kind is intussen uit die hospitaal ontslaan. Kapt. FC van Wyk, polisiewoordvoerder, sê niemand is nog aangekeer nie en die ondersoek duur voort. Mense met meer inligting oor die voorval kan lt.kol Mtshali by 082 522 3029 bel of Stop Misdaad by 08600 10111.