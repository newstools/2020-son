DIE polisie in die Oos-Kaap het die "sinnelose moord" van 'n jong man deur die gemeenskap ten sterkste veroordeel. Die 23-jarige man van King Williams Town is onlangs deur die gemeenskap aangerand nadat hulle hom van diefstal beskuldig het. Luidens 'n polisieverklaring is hy uit sy huis gedwing en na 'n nabygeleë skool geneem waar die beweerde aanranding begin het. Kol. Sibongile Soci, polisiewoordvoerder, sê die polisie is ontbied, maar die man was met hul aankoms op die toneel reeds dood. "Hy het sigbare kneusplekke aan sy liggaam gehad," sê Soci. Nege verdagtes tussen die ouderdom van 23 en 63 jaar oud is na die voorval op klagte van onder meer moord en openbare geweld gearresteer. Lt. Genl. Liziwe Ntshinga, polisiekommissaris, het gewaarsku dat die polisie nie mob justice sal duld nie. Ntshinga het 'n beroep op gemeenskappe te doen om eerder met die polisie saam te werk en om nie gereg in eie hande te neem nie.