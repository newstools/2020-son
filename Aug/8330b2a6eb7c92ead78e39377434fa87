MOET hulle dan nou soos Batman misdaad in die donker beveg? Dít is wat lede van die Rapid Rail Police Unit (RRPU) in Philippi-Oos wil weet omdat hul werkplek nou al byna twee jaar g’n elektrisiteit het nie. Om dinge erger te maak, het die kragopwekker wat die cops lig moes bied, ook al in November die gees gegee. Maar wag, dit raak erger: Angsbevange cops wat die cop shop saans moet beman, moet dit in kerslig doen. En dít in ’n omgewing waarin die Philippi-Oos-polisiestasie al vir jare een van die stasies in die land is waar van die meeste moorde aangemeld word. Luidens die jongste misdaadstatistieke wat uitgereik is, word 58 moorde elke dag in die land gepleeg. Vir die 2019-’20-boekjaar is 3 795 moorde in die Wes-Kaap aangemeld. Van die top-10-polisiestasies wat die meeste moord­sake hanteer, is 6 in die Wes-Kaap. Die cops daar vrees vir hul veiligheid oor hulle in die donkerte en sonder enige kommunikasie moet werk, aangesien die telefone ook buite werking is. Risiko ’n Angstige cop vertel hulle is omring deur drie plakkerskampe en ’n taxi rank , wat dit nóg gevaarliker maak. Daar is na bewering ook net een uit- en ingang daar, wat ’n groot risiko is in die geval van ’n aanval. Een van die cops wat vir jare by die eenheid werk, beweer hulle het voorheen ’n groot kragopwekker gebruik. Die cop sê: “Die kragopwekker het in November heeltemal ingegee. “Daarna het ons ’n kleiner kragopwekker gebruik, maar dit het ook nie gehou nie. “Ons kan nie eens ons handradio’s gebruik nie, want ons kan nie die batterye herlaai nie. “Die telefone werk ook nie en enige iets kan gebeur, dan kan ons nie eens bel nie. “Ons het al baie by die bestuur gekla. Hulle is bewus van die situasie, maar niks is sover gedoen nie. “Ons huur die gebou by Prasa en elke keer is die verskoning dat die elektriese kabels gesteel word.” Volgens die cop is hulle al 10 jaar in die gebou. Hy beweer dit was ’n nuwe gebou met krag en telefone wat gewerk het toe hulle ingetrek het. Tans is 70 polisielede daar gestasioneer en hulle deel die perseel ook met Nyanga se satelliet-polisiestasie. Die cops beweer ook hulle is ongeveer 150 lede wat een badkamer moet deel. ’n Polisiewoordvoerder, kol. Andrè Traut, het Son se navraag bevestig oor die haglike en gevaarlike situasie waarin cops moet werk. Reaksie Traut sê egter hy wag op terugvoer van die Rapid Rail Police Unit rakende “ons kwessies”. Teen druktyd was hierdie eenheid glad nie so rapid met sy reaksie nie. Son was dus toe ook steeds in die duister oor hoekom dinge so aan die uitrafel is by die eenheid se vesting.