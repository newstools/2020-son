DIE arbeidshof het beslis dat Denel, die staatsbeheerde wapenvervaardiger, hul werkers se uitstaande salarisse teen Vrydag moet betaal. Die vakbonde Solidariteit en UASA het regsaksie ingestel nadat Denel nie salarisse vir Mei, Junie en Julie betaal het nie. Helgard Cronjé, Solidariteit se sektorkoördineerder vir veiligheid en lugvaart, sê die vakbond verwelkom die besluit. “Denel het nog nie volle salarisse vir die maand Mei, Junie en Julie betaal nie. Hulle het tydens dié tydperk slegs gedeeltelike salarisse uitbetaal en ook nie die statutêre kontraktuele gelde, soos UIF, Sars-aftrekkings en mediese fonds wat aan werknemers verskuldig is nie. “Ons hofaansoek het basies die tekortkominge aangespreek.” Cronjé sê hy het nie vetroue in Denel dat hulle die geld sal hê om te betaal nie. “Hulle het nie geld gehad nie, so ons twyfel dat hulle teen Vrydag die geld sal het om te betaal. “Die departement van openbare ondernemings moet ook hul deel as aandeelhouer betaal en verantwoordelik optree in dié verband.” Hy voeg by dat sommige van hul lede tydens die Covid-19-pandemie op kospakkies en koepons moes staatmaak. “Dit was sleg en dit is nie net die arme werkers of dié wat min verdien wat geraak is nie. Dit is ook die ingenieurs en die tegnici wat swaarkry.” - JacarandaFM