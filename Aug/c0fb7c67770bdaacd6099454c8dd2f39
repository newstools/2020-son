DIE Stormers het basketbal gebruik om hul voorspelers – veral hul slotte – tydens die lockdown te help met hul voorbereiding. Volgens Rito Hlungwani, die voorspeler-afrigter van die Kaapse franchise, het basketbal hulle beslis gehelp. Die voormalige WP-slot het in ’n aanlyn onderhoud met Son gesê: “Ja, sedert ons terugkeer twee weke gelede het ons die springtegnieke van basketbal gesimuleer. “Die spelers kan dit ook op hul eie doen. Ons het ook na die analitiese aspek van basketbal gekyk. Basketbal as ’n sport is baie ver voor ons as dit by sulke goed kom. “Dit is iets wat ons reeds in werking gestel het in terme daarvan om die spelers se vordering te meet.” Hlungwani sê al kan hulle nog nie kontakspel speel nie, is dit goed om weer op die oefenveld te wees. “Ons het ’n paar goed wat ons beplan het, in werking begin stel en ons werk tans baie hard daaraan om seker te maak dat die spelers baie fiks is,” sê hy. “Ons het altyd ’n goeie skrum en lynstaan gehad en wil net seker maak dat ons pak voorspelers vir 80 minute kan volhard.” Die Stormers se voorspeler-afrigter sê dit was baie interessant hoe die skeidsregter die reëls by die afbreekpunte in Superrugby Aotearoa toegepas het. Hy verduidelik: “Van die eerste week tot nou het dit baie verander. “Dit is een ding wat ons regtig gemonitor het. “World Rugby wil die spel graag versnel en dis waarom hy die reëls verander het. “Ons het daarna gekyk. Ons oefen nou ’n bietjie anders en probeer om ons by die nuwe reëls aan te pas. “Dit gaan ook belangrik wees hoe die SA refs dit gaan benader. Net soos in Nieu-Seeland kan hulle aanvanklik baie streng wees en geleidelik ’n bietjie verslap. “Ons het beslis aanpassings gemaak aan die tempo waarteen die game tans gespeel word.” Advies Hlungwani sê hulle wil graag kontakspel hervat, maar niemand weet in dié stadium wanneer hulle weer daarmee kan begin nie. Hy sê: “Ons volg die advies van ons mediese span. Ek glo nie ons sal sommer onmiddellik met kontaksessies kan begin nie, want ons wil beserings vermy.” Hy meen’n maand sal min of meer genoeg tyd wees om die spelers gereed te kry vir kontakspel.