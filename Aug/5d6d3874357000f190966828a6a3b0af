TANIELA Tupou, die sterk stut van die Reds, speel tans die beste rugby van sy loopbaan. Tupou het hierdie seisoen in elke game minstens 70 minute gespeel. Dit sluit ’n yslike poging van 90 minute in die game in die tweede ronde teen die Rebels in. Dié stryd het gelykop geëindig. Die spanne moes ’n ekstra 10 minute speel. Dis duidelik dat die 24-jarige boorling van Tonga wat die skaal op ’n allemintige 132 kg laat kreun, sy fiksheid aansienlik opgeknap het. Toe Tupou gevra is of hy die beste peil van sy loopbaan handhaaf, het hy gesê hy kan nog verbeter. “Ek sou nie sê ek is op my beste nie. “Ek moet nog daar kom, maar ek dink dit is baie beter as laas jaar,” het hy gesê. “Daar is ’n paar dinge waaraan ek moet werk. “Ek kon ’n paar minute langer gespeel het. Kragman “Ek is gereed om my peil aansienlik verder te lig,” het hy bygevoeg. Tupou dra nie net op die veld meer verantwoordelikheid nie; hy is een van die spelers wat ook van die veld ’n groot rol speel. Die kragman is selfs bereid om as mentor op te tree. Hy het laas week die kans aangegryp om Zane “Baby Thor” Nonggorr in sy debuut touwys te maak. Nonggorr het ná die game­ sy eerste cap van Tupou ontvang. Dit was ’n tawwe debuut en ’n rekord-nederlaag van 12-45 teen die Waratahs.