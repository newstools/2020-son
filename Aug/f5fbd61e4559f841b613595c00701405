SARON. – Terwyl talle gesinne die bibberende koue in sinkhokke moet trotseer, het ’n vrou na bewering in haar dronkenskap die huis aan die brand gesteek wat sy verniet gekry het. Die Hop-huis is Dinsdag omstreeks 16:00 aan die brand gesteek. Die eienaar (40) drink na bewering kwaai en is berug vir haar onmanierlike geaardheid. Terwyl Son met die bure gepraat het, het nog ’n vrou nader gestaan en uitgevaar oor die eienaar se maniere. Hierdie mense is duidelik bang om onder die eienaar se tong deur te loop en hulle het gevra om anoniem te bly. ’n Vrou wat op ’n tyd by die verdagte gebly het, vertel: “Sy sal ons nie met rus laat wanneer sy uit die tronk kom nie. Sy is verskriklik wreed en onbeskof wanneer sy dronk is. “Ek en my kind het ’n tyd gelede by haar gebly en alhoewel ek haar elke maand betaal het, het sy al ons klere op straat uitgegooi, sonder rede.” ’n Buurvrou wie se huis ook byna onder die vlamme deurgeloop het, sê: “Dis hel om langs haar te bly. ’n Mens kan dit nooit hou wanneer sy dronk is nie. “Ek moet alewig die polisie bel oor haar maniere, maar hulle waarsku haar net. Ons was al in die hof oor haar skellery. “As sy nie wyn kry nie, is sy stil, maar dan loop sy met ’n suur gesig rond. “Haar nonsens het nou weer begin toe die lockdown-maatreëls laas week verslap is en mense weer drank kon koop. “Die welsyn het drie van haar kinders in ’n weeshuis geplaas oor sy so suip en met mans deurmekaar is. “Wanneer die kinders vir haar kom kuier en die welsynmense los vir hulle kos, gaan verruil sy dit by die smokkelhuis vir drank. Die kinders word nou vir vakansies na hul ouma gebring. Deurmekaar “Sy het met my man gejol en sy skel my nou nog uit oor hom. Dis deur haar dat hy dood is.” Toe Son haar vra hoe die verdagte haar man se dood veroorsaak het, sak ’n vriendin af: “Sy is met baie manne deurmekaar. So, jy kan mos nou self dink.” Die buurvrou het instemmend geknik. Niemand kon sê hoe die huis aan die brand gesteek is nie, maar die bure vertel die vrou het agterna geloop en spog sy is ’n 28’s-gangster en dat sy haar huis aan die brand gesteek het. Dit was glo net voordat sy in hegtenis geneem is.