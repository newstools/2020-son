DIE lewe kan soms baie onregverdig en genadeloos wees. “Maar God het beslis ’n plan met een en elk,” vertel Jayden Adams, Stellenbosch FC se nuwe 19-jarige sokkersensasie. Net ’n week voordat hy sy “lewenslange” droom verwesenlik het deur ’n beroepskontrak met Stellies te onderteken, het sy oupa Hayward Adams, die grootste rolmodel en inspirasie in sy loopbaan, gesterf. “Ek wens net my oupa kon ’n bietjie langer lewe om te sien wat ek nou bereik het,” vertel die oudleerder van Lückhoff Hoër. “My oupa sou natuurlik baie trots gewees het. Hy en my pa, Juanito, wat albei vir Nelsons sokker gespeel het, het baie opofferings en tyd gemaak vir my sodat ek vandag hier kan wees. “Dis waarom ek so bietjie emosioneel is. Maar ek is seker Oupa glimlag uit die hemel oor wat ek tot dusver bereik het. “Dit spoor my aan om harder te werk.” Die new kid on the block het dié seisoen omtrent geskitter­ en in Stellies se MultiChoice Diski-span met 5 doele en 4 assists in 22 wedstryde. Dis juis waarom hy Woensdag bevorder is tot die seniorspan op ’n kontrak van drie jaar. Dan is daar ook ’n opsie om dit vir nóg twee jaar te verleng. Dis ook ’n aanduiding van hoe hoog sy talente in Matieland aangeslaan word. Volgens Adams, wat ook een seisoen by Ajax se akademie deurgebring het, droom hy sedert hy ses jaar oud was om ’n beroepspeler te word. Aanhanger “Ek het nooit regtig sig verloor van wat ek in sokker wil bereik nie,” vertel Adams. “Dit was nie altyd maklik nie en dis waar my familie, soos my ma, Can­dice, en twee susters en jonger broer ook op een of ander manier ’n rol gespeel het. “My familie was ook maar altyd daar vir my.” Adams is ’n groot aanhanger van Luke le Roux, wat tans sy sokker in Swede speel. “Hy is my vriend wat ’n goeie voorbeeld vir my stel. Ons het destyds saam op skool en by Ajax gespeel. “Hy moedig my aan en ek wil in sy voetspore volg,” het Adams uitgewys. Adams is ook baie dankbaar vir die coaches van sy vorige klubs wat almal ’n rol in sy sukses tot dusver gespeel het. “Ek het ook baie geleer toe ek by Glen Eagles in die SAB Liga gespeel het.”