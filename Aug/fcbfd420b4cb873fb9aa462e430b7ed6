DAAR is hoop vir klein Leo Williams (11), wat tans in Kaapstad in die Rooikruis-kinderhospitaal vir sy lewe veg nadat die polisie hom na be­wering Vrydag in die kop geskiet het. Die dokters het sy familie meegedeel die swelling op die seuntjie se brein het gesak. Dit bring vir hulle ’n greintjie hoop. Só sê Thyrone Williams, ’n gemeenskapsleier en ook die familie se woordvoerder. Leo is van Laingville in St. Helenabaai. Hy is gewond toe lede van die polisie se eenheid vir openbare orde (Pops) by ’n optog op die inwoners losgebrand het. Leo het saam met sy oom in hul sinkhokkie gesit toe ’n koeël deur die sinkplate gedring en hom in die kop getref het. Thyrone sê die dokters het die nuus gisteroggend met die familie gedeel. Hy verduidelik: “Sy toestand is kritiek, maar hy’s stabiel. Bekommerd “Noudat die swelsel op sy brein gesak het, gaan hulle môre (vandag) toetse doen om te kyk watter gevare hy sal face sou hulle die koeël remove. “Hulle is egter nog baie bekommerd oor die koeël wat in sy brein vassit.” Nadat Leo gewond is, het die inwoners vanaf Maandag die strate ingevaar om geregtigheid vir Leo te eis. Weens die gewelddadige optogte die laaste paar dae het die Menseregtekommissie die dorpie Woensdag besoek. Daar is toe met die leierskap van Laingville, die plaaslike munisipaliteit en die polisie vergader. Thyrone sê: “Hulle wil kyk of ons nie tot ’n oplossing kan kom oor wat tans hier gebeur nie. “Ons mense betoog steeds en die polisie behandel nog steeds ons mense hardhandig.” Thyrone sê ná afloop van Woensdag se vergaderings het die gemeenskap tot ruste gekom danksy die positiewe uitkoms van die vergaderings. Hy voeg by die munisipaliteit het ook besluit om die 309 name op die behuisingswaglys te hersien. Volgens hom was daar ’n probleem met die persentasie van mense wat huise moet kry. “Tans is daar 30% bruin en 70% swart mense op die lys. Die mense was ontevrede hieroor en redeneer dat die verdeling eintlik 60% bruin en 40% swart moes wees. “Hulle het ook die Gap housing-opsie aangebied, waar mense banklenings moet aangaan, en hulle wil nie. Bou “Toe besluit hulle om vir ons plotte met ’n plan te gee.” Volgens hom moet die inwoners dan binne drie jaar bou en geen hok op die grond opslaan nie. Die plotte mag ook nie verkoop word nie.