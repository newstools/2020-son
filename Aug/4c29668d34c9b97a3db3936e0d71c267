DIE Oudtshoorn Christelike Jeug­forum (OCJF), wat op 31 Julie 2010 die lig gesien het, het Sondag sy 10de bestaansjaar met ’n dankseggingsdiens in die Community Church in Bridgton gevier. Die CEO van die forum, Johnny Baartman, sê dit is ’n organisasie sonder winsbejag wat by die departement­ van maatskaplike ontwikkeling geregistreer is. Dit het ’n raad van beskermhere uit die gemeenskap wat as vrywilligers ’n oorsig­rol oor die werksaamhede van die organisasie speel. “Die forum word bestuur en gedryf deur ’n groep passievolle vrywilligers en professionele persone wat hul vaardighede en ondersteuning gratis aan die OCJF en gemeenskap bied.” Deelgeneem Volgens Baartman het hy en die projekbestuurder, Phillip Seroux, die organisasie gestig met die doel om ’n verskil te maak in die lewe van jong mense deur gereeld opvoedkundige programme en aktiwiteite aan te bied om hulle besig te hou. So het die forum in 2017 vir die eerste keer deelgeneem aan die Eden-sportraad se sporttoekenningsplegtigheid. En laas jaar het dit vir die derde agtereenvolgende jaar die toekenning vir Beste Rekreasie-organisasie van die Jaar gewen. Op die Wes-Kaapse plegtigheid het die OCJF deurgedring tot die nasionale kompetisie, waar dit as naaswenner aangewys is. Rolspelers Baartman het sy dank uitgespreek teenoor Klein Karoo Internasionaal vir sy volgehoue ondersteuning die afgelope tien jaar. Hy het ook ander rolspelers soos die Oudtshoorn-munisipaliteit, Eden FM, Famsa, Andy’s Fisheries en korrektiewe dienste bedank. Volgens Seroux, projekbestuurder, is die OCJF se vlagskipgeleentheid sy jaarlikse Erfenis-en-kultuurfees wat in September plaasvind. Ander gewilde projekte is die gereelde vakansieprogramme vir leerders en die jaarlikse gospelkompetisie. Belangstellendes wat Seroux wil ondersteun, kan gerus 079 987 9486 skakel.