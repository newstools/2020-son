TWEE mense is Vrydagoggend in ’n skietvoorval in George beseer. ER24 sê in ‘n verklaring ‘n vrou het ernstige beserings opgedoen en ‘n man ligte beserings in die skietvoorval op die N2 in Pacaltsdorp in George. Paramedics het ongeveer 09:00 op die toneel aangekom en die vrou gekry waar sy in die pad langs ‘n voertuig gelê het. Ineke van Huyssteen, ’n woordvoerder vir ER24, sê: “Die vrou is met skietwonde gekry en was in ’n kritieke toestand. Sy is na die hospitaal vervoer vir verdere mediese sorg.” Terwyl hulle onderweg was na die hospitaal is paramedics ingelig van ’n man wat deur die polisie vasgekeer is in ’n naby geleë veld. Met hul aankoms is die man met ligte beserings gevind en met behulp van die polisie na die hospitaal vervoer. Die omstandighede rondom die voorval is onbekend en word tans ondersoek.