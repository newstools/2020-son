'N MAN van Ravensmead verskyn Maandag in die hof vir die handel in drank sonder 'n lisensie. Mihlali Majikela, 'n polisiewoordvoerder, sê die 42-jarige man word ook aangekla vir oortreding van regulasies van die Rampbestuurswet. Majikela sê polisielede verbonde aan die Ravensmead-polisiestasie was besig met misdaadvoorkomingsoperasies toe hulle 'n voertuig gesien het wat besig was om drank by 'n woning in Colorado-straat te laai. "Hulle het die voertuig genader en navraag gedoen. Nadat hulle die voertuig en die perseel deursoek het, is altesaam 2 068 bottels Whiskey brandewyn, wyn en bokse sigarette gevind. "Die items het 'n geraamde straatwaarde van R1 073 600." Majikela sê die verdagte verskyn Maandag in die Bellville-landdroshof.