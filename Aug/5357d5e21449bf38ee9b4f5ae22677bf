EENS was sy ’n klein weggooibabatjie. ’n Menselewetjie wat op die verkeerde tyd gekom het en waarvoor daar ongelukkig nie plek was nie. Vandag is die einste Lulu, wat maar net twee jaartjies oud is, ’n sosialemedia-sensasie. ’n Pragpop met haar eie fan page waaroor daar selfs ’n boek geskryf is. Lucrecia “Lulu” Bernice Onverwag is sover deur heelwat meer as ander peuters van haar ouderdom. Die vriendelike klein bolwangdogtertjie word tans gedeel deur haar biologiese antie Shirley Nixie en haar grootmaakouers, Rodney en Tracey Brown, wat weet van liefde gee en saamwerk aan die kindjie se geluk. Haar biologiese mamma het destyds in die kloue van dwelmmisbruik beland. Hawe Dit het veroorsaak dat die vroeggebore klein Lulu by Hannah’s Place of Safety beland het. Dis ook by die einste veilige hawe waar die klein dogtertjie haar grootmaakmamma ontmoet het. Tracey, ’n werker by Hannah’s Place of Safety, sê sy onthou nog die dag toe Lulu daar aangekom het. Sy vertel: “Sy was ’n premature baba en die mamma het ’n substance-probleem gehad. Ek het net daai spesiale plek in my hart vir haar gehad wat ek nie kon wegkry nie. Sy het net ’n manier om mens se hart te steel.” Aanvanklik wou Tracey en haar man, Rodney, Lulu permanent aanneem. Hulle is egter deur social services aangeraai dis altyd die beste dat ’n kind by ’n biologiese familielid moet grootword. Nixie is toe deur die Brown-familie genader en saam het hulle besluit om ’n rol in Lulu se lewe te speel. Tussen die drie van hulle het Lulu nou twee plekke waar sy tuis voel. Maar Lulu het deur die sosiale media ook ’n plek in baie ander huishoudings gekry. ’n Spesiale Facebook-blad is vir klein Lulu geskep waar mense haar daaglikse bestaan kan volg. Ná die inisiatief het die blad binne ’n maand meer as 1 000 followers gekry. Rodney verduidelik: “Die idee is om te inspireer.” Die trotse dadda – soos Lulu hom noem – vertel dat hulle Lulu se vreugde met almal wil deel. “Sy is baie spesiaal. Van kleins af is sy lief vir sing. Sy dans, sy lees, sy weet hoe om mense te laat lag. “Ons het video’s van haar op Facebook gedeel en mense wou net meer van haar sien en dis hoe haar eie blad begin het.” Gou was dié page­ nie genoeg nie, aangesien kinders Lulu elke dag wou dophou. “Dis toe dat ons gedink het om haar eie online boek te begin. Daagliks word Lulu gesien en dit bied kinders wat daarna kyk die geleentheid om te leer lees.” Hulle noem dat hulle mense deur Lulu wil laat weet dat jou omstandighede jou nie moet vashou nie. Mense kan die boek aanlyn koop teen R99, sowel as haar Facebook-blad, Lulu­,­ volg.