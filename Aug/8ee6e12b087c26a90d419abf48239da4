IS JY ’n skrywer op soek na jou groot deurbraak? LitNet en die Jakes Gerwel-stigting bied vanaf 12 Oktober tot 1 November ’n mentorskapprogram vir belowende skrywers in Afrikaans en Engels aan. Die Kommadagga-slypskool, wat op skrywers van kortkuns gemik is, sluit hom aan by dié instansies se strewe om nuwe skryfwerk aan te moedig. Die naam van die slypskool verwys na die omgewing waar Gerwel grootgeword het. Die slypskool word in Somerset-Oos in die stigting se Paulet Huis gehou. Rachelle Greeff, die bekende skrywer en dramaturg, sal as mentor optree. Die Jakes Gerwel-stigting fokus op die bevordering en uitbou van die Suid-Afrikaanse letterkunde. LitNet vier vanjaar sy 21ste verjaarsdag en is sedert 1999 toegewy aan die slyp van nuwe talent. Verblyf, vervoer en alle etes vir vyf kandidate in Somerset-Oos is by die program ingesluit. Voornemende deelnemers kan nou aansoek doen om vir dié geleentheid in aanmerking te kom. Aansoeke sluit Maandag 14 September om 12:00. Motivering Belangstellendes wat op kortverhale, rubrieke, tydskrifstories, artikels of meningstukke wil fokus en nog nie voorheen ’n boek gepubliseer het nie, kan hul aansoeke aan theo@jgf.org.za stuur. Die volgende besonderhede moet by die aansoek ingesluit word: ’n Kort biografiese beskrywing, volledige kontak­besonderhede, een of meer skryfstukke waarop slegs die titel van ’n stuk aangedui word, asook ’n kort motivering hoekom die kandidaat meen hy/sy sal by die projek baat. Van suksesvolle kandidate word verwag om werk te lewer vir publikasie op LitNet en om onderhoude toe te staan. Ingevolge die nasionale rampregulasies rakende die Covid-19-pandemie sal daar van kandidate verwag word om gedurende die skrywersverblyf gehoor te gee aan saniterings- en distansiëringsvoorskrifte en om ’n vrywaringsvorm te teken.