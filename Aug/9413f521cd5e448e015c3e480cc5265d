HULLE sal gou van hul nagmerrie-vertoning teen die Waratahs moet vergeet, omdat die titel vir die Superrugby AU-kroon nog wawyd oop is. Dis die mening van Liam Wright, kaptein van die Reds, vir sy span. Die Reds was in die rustyd reeds met 0-38 agter en het aangegaan om met 'n allemintige 12-45 te verloor. Dié nederlaag het die Reds na die vierde plke op die log afgeskuif. Die span van Brisbane sal Saterdag baie graag hul veldtog weer op koers wil kry wanneer hulle teen die Rebels te staan kom. Die span van Melbourne handhaaf tans 'n goeie peil nadat hulle vir die se eerste nederlaag in vanjaar se kompetisie gesorg het. Wright sê hulle sal nie toelaat dat een slegte game hul seisoen verwoes nie. Hy het Maandag gesê: "In hierdie bedryf moet jy 'n kort geheue het. Ons kan nie te lank oor dié nederlaag teen die Tahs dink nie. "Ons moet onmiddellik begin voorberei vir vandeesweek se kragmetimg met die Rebels. Ons het 'n baie slegte eerste helfte beleef en het baie dinge om reg te stel." Wright glo die uitslae van die naweek wys hoe gelykop die kompetisie is. "Die kompetisie is nog oop vir almal. Dit sal sorg vir 'n opwindende laaste paar weke vir die fans. Al die spanne staan nog 'n kans om in aanmerking te kom," meen die flank. "Ons weet dat ons dit kan omkeer en het genoeg vertroue in mekaar se vermoëns." 'n Aspek van die spel waarop die span van Queensland vandeesweek sal wil fokus, is hul lynstane. Die balbesit was vyf keer by die lynstane omgekeer wat hulle duur te staan gekom het. Dit het hul aanval in die kiem gesmoor. "Ons hakers is besig om hul ingooie op te knap, terwyl ons slotte probeer om verskillende manière te vind om die bal te wen. "Ons uitvoering was 'n bietjie van stryk af. Die sleutel sal wees om dit reg te stel sodat ons ons agterlyn balbesit van gehalte kan gee," het Wright bygevoeg. Die deelname van die Reds se talentvolle jongelingJordan Petaia is steeds twyfelagtig nadat sy pa, Tielu, laas week skielik oorlede is. Hy moes van die game teen die Waratahs onttrek.