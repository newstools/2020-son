DAWN Joshua is beslis ’n sokkeradministrateur van formaat wat ’n groot bydrae in haar gemeenskap maak. Dié 53-jarige van Mitchells Plain spog met meer as 30 jaar ondervinding in die sport. Die ystervrou van die Mitchells Plain LFA is nie net ’n tesourier wat die boeke doen nie. Sy help ook ander klubs in verskeie hoedanighede. Joshua het in die 1990’s aktief begin werk in sokker-administrasie. Sy sê: “Ek is deesdae by die administrasie van die sokkerklub Milano United betrokke. “Ek dien ook as ’n afgevaardige van Woodlands United se Derde Liga-franchise-span wat Safa Cape Town se vergaderings bywoon en hulle help waar nodig.” Ondersteuner Dié iron lady gee 100% en offer gereeld haar tyd op vir enige mens of sokkerklub wat haar hulp nodig het. Sy word ook gesien as ’n eerlike en passievolle ondersteuner en administrateur wat betrokke raak sonder om te huiwer. Toe Joshua gevra is of sy dink die LFA’s gaan nog vanjaar sokker speel, het sy egter geantwoord: “Ek dink nie so nie. Ons is eenvoudig nog nie oor die ergste van die Covid-19-pandemie nie. “Soos ek dit verstaan, is daar nie genoeg tyd in die situasie waarin ons onsself tans bevind om LFA-sokker te speel nie.”