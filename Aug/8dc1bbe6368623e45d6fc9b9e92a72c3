OUDTSHOORN. – ’n Khoi-man wat ’n lewe maak deur die jonges in dié gebied die gevegskuns stick fighting te leer, sê hy droom daarvan om aan die jaarlikse nasionale stick fight-kompetisie deel te neem. Dié droom is egter nou aan skerwe. Weens die corona-virus-pandemie en die lockdown wat nog maande kan aangaan, sal Leo Maart van die plaas Matjiesfontein buite dié dorp nie vir die nasionale kompetisie aan die einde van die jaar kan inskryf nie. Sedert die lockdown begin het, kon die stick fighter (48) nie die jonges die kuns leer nie, want daar is ’n verbod op sosiale byeenkomste wat fisieke kontak insluit. Volgens Maart gee hy drie keer ’n week klas teen ’n skamele R50 per maand. Versot Hy mentor 50 jonges in hoe om die stok vas te hou, hoe om te beweeg en hoe om jou teenstander se houe te blokkeer. Die opleiding het normaalweg op ’n oop stuk veld plaasgevind met kompetisies wat elke maand gehou is. Dit was oop vir die publiek. Maart het die game geleer toe hy op plase in die Hankey-distrik in die Oos-Kaap grootgeword het. In dié provinsie is stick fighting ’n serious game en mense is versot daarop. Maart se oupagrootjie was ’n bekende fighter. Hy verduidelik die sport dril dissipline in jou in en verg moed. “Sommige mense dink die sport is barbaars of net vir sekere groepe of rasse, maar dis nie so nie.” Maart is teleurgesteld dat hulle as gevolg van die lockdown-regulasies, nou niks kan doen om aan die kompetisie deel te neem nie. Marcus Brown, ’n plaaslike ringkop, meen die gevegskuns kan weer morele waardes in mense vestig. Teruggee Hy sê vandag se kinders dra messe en guns en maak mense seer. As jy morele waardes na die mense wil terugbring, moet jy, volgens Brown, eers aan hulle hul kulturele waardes teruggee.