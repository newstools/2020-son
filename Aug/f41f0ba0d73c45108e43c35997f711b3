’N KAMPIOEN vir die gewone mense en ’n groot regsman het geval. Adv. Hishaam Mohamed (55) is Maandag weens ’n hartaanval oorlede. Mohamed was van 1997 tot 2019 die streekhoof van die Wes-Kaapse departement van justisie. Hy het daarna ’n parlementslid van die ANC geword. Sy jongste broer, Ashfak, het Dinsdag op sy begrafnis in Pinelands gesê sy broer was ’n vriendelike en goedhartige man. Ashfak het gesê sy oudste broer het mense en Suid-Afrika gedien. “Ook in dié tyd van Covid-19, terwyl hy op sy ouderdom vulnerable was, het hy steeds gehelp dat honger mense kos kry,” het hy bygevoeg. “Hy het ’n voorbeeld gestel vir my en almal en was altyd die ‘voice of reason’. Hy het baie wisdom gehad.” Marietjie Zietsman, waarnemende streekhoof van die Wes-Kaapse departement van justisie, sê Mohamed was ’n omgee-mens wat veral na minderbevoorregtes uitgereik het. Moeilik “Hy het geveg vir vroueregte en was ’n carer wat minderbevoorregte mense op die hart gedra het,” sê Zietsman. “Selfs Saterdae buite justisie het hy steeds na mense uitgereik.” Hanif Loonat, ’n gemeenskapsaktivis en lid van die ANC se metro-streek en hoof van veiligheid en sekuriteit, sê Mohamed was ’n man van integriteit. “Om hom te vervang gaan baie moeilik wees,” meen Loonat. “Hy het ons almal geguide en was ’n leier van jongs af. Dis ’n groot verlies vir almal.” Hy sê Mohamed was net 27 jaar oud toe hy ’n driedubbele hartomleiding ondergaan het. Mohamed het die South­ern Legal Advice Centre in Grassy Park begin. As die voorsitter daarvan het hy regsadvies aan weerlose gemeenskappe gebied. Hy het ook ’n voedingskema gedurende die Covid-19-pandemie ondersteun. Skok Mohamed was ook die ANC se sweep vir die portefeuljekomitee oor justisie en korrektiewe dienste. Die Wes-Kaapse ANC sê in ’n verklaring die skielike dood van dié dienaar van mense is ’n groot skok. Adv. Glynnis Breytenbach, MP en DA-skadu­minister van justisie en korrektiewe dienste, sê Mohamed sal onthou word vir die diens wat hy gelewer het. Breytenbach sê: “Hy het justisie verander en sy merk in die Suid-Afrikaanse regstelsel gelaat.” Van die bekendes by Mohamed se Janazah is Ebrahim Rasool, regter Siraj Desai, Marius Fransman, eerw. Courtney Sampson, genl.maj. Jeremy Vearey en Faiez Jacobs. 