AMERIKA sal hoop bo vrees, feite bo fiksie en regverdigheid bo voorreg kies. Joe Biden het met dié woorde Donderdagaand amptelik sy party se nominasie as presidentskandidaat aanvaar. Die voormalige Amerikaanse visiepresident sê die VSA staar 'n ongekende "perfekte storm" van vier gelyktydige krisisse in die gesig. "Daar is die ergste pandemie in 'n 100 jaar, die ergste ekonomiese krisis sedert die Groot Depressie, 'n ernstige beroep op rasse-geregtigheid en die klimaatskrisis. "Ons huidige president het in sy eenvoudige plig misluk. Hy het misluk om ons te beskerm, om Amerika te beskerm." Volgens die 77-jarige Biden het die huidige president die VSA vir te lank in die donkerte gehou. "Daar is te veel woede, vrees en verdeling. "Dit is tyd vir die mense om saam te kom." In sy toespraak van net meer as 20 minute moedig hy Amerikaners aan om Donald Trump vir die chaos waarin die VSA is, te straf. Dis Biden se derde probeerslag om die Demokrate se presidentskandidaat te wees, nadat hy in 1988 en 2008 ook probeer het.