DIE All Blacks-vleuel Julian Savea wil bewys dat hy ’n Superrugby-kontrak in 2021 waardig is. Savea het na twee seisoene by Toulon in Frankryk by sy ou span die Hurricanes aangesluit as plaasvervanger vir Ben Lam, wat na Europa vertrek het. Daar is egter net twee wedstryde oor vir die Hurricanes om in Superrugby Aotearoa te speel. Die span van Wellington speel in die laaste twee rondes teen die Chiefs en die Highlanders. Savea gaan reeds nie die naweek teen die Chiefs in aksie wees nie. Die kanse dat hy teen die Hurricanes sal speel, is skraal. Die veteraan van 54 toetse vir die All Blacks en 116 games vir die Hurricanes het aan die media in Nieu-Seeland gesê dat hy sy bes wil doen om ’n kontrak met die span van Wellington te verdien. “Ek hoop so, ek sal graag volgende jaar vir die Hurricanes wil speel, maar dit is op die oomblik uit my hande, so ons sal sien hoe dit ontvou,” het Savea gesê. “My mentaliteit is om net my beste voet vorentoe te sit en om die afrigters te wys wat ek nog het. Ek is baie gretig om hier te bly, maar ek is oop vir enigiets, so ons sal sien wat gebeur. Dit is net spesiaal om saam met die broers hier te wees, en natuurlik veral met Ardie. “As ek nie vir die Hurricanes gaan speel nie, sal ek beslis klubrugby speel. Ek het sedert Maart of April nie behoorlik gespeel nie. So ek is baie gretig om weer uit te draf, of dit nou vir die Canes of vir ’n klub is.” Cory Jane, hulpafrigter van die Hurricanes, het sê hulle sal graag vir Savea op ’n permanente basis te sign. Jane het Savea aangespoor om voluit te oefen. “Hy is nog jonk genoeg. Ek dink hy is nou eers 30,en het nog baie om te bied,” het Jane gesê.