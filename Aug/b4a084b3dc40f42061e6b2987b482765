BERESFORD Williams en Kugandrie Govender gaan hul hande vol hê daarmee om die skip van Krieket Suid-Afrika (KSA) weer na rustige waters te stuur. Williams is KSA se nuwe waarnemende president en Govender is die nuwe uitvoerende hoof. Dinsdag is bekend gemaak dat Williams in sy nuwe pos aangestel is; in Govender se geval was dit Woensdag. Dis nadat Chris Nenzani (president) en Jacques Faul, waarnemende uit­voerende hoof, geskors is. Faul het waargeneem sedert­ Thabang Moroe se skorsing in Desember. Foute Ilhaam Groenewald, ’n gerekende sportadministrateur en die Universiteit Stellenbosch se direkteur van sport, voel Govender moet die beleërde KSA nou stabiliteit bied. Groenewald is ook ’n voormalige uitvoerende raadslid van SA Rugby. Sy het gister aan Son gesê: “Die organisasie is in totale wanorde gedompel. “Ek vind dat hulle keer op keer dieselfde foute begaan en dan verwag hulle positiewe resultate. “Ek glo sy kan stabiliteit in die volgende drie maande bied, maar hoe gouer KSA sy huis in orde kry, hoe beter. “Ek vind die hele ding eintlik bisar. Die uit­voerende hoof (Moroe) wag om terug te keer na sy amp en dan stel hulle­ nóg ’n waar­nemende CEO aan om die ander waarnemende CEO te vervang, pleks daarvan om die kwessie rondom die CEO (Moroe) op te los. “En hoekom noem hulle dit ’n ‘waarnemende uitvoerende hoof’? Was dit nodig? Ek dink nie so nie.” So, wat sou sy doen as sy in beheer was? “ ’n Kollektiewe benadering moet gevolg word om effektiewe oplossings vir ál die kwessies te vind,” meen Groenewald. “Die spel ly daaronder en om binne 48 uur jou president en CEO te verloor, en hulle dan weer binne 48 uur te vervang, is verregaande. “Ek sou ná konsultasie met die uitvoerende raad ’n verklaring voorberei het wat lui: ‘Die raad – in samewerking met senior personeel – vergader om effektiewe oplossings vir die organisasie te vind en ons sal die publiek binne die volgende 10 tot 14 dae inlig oor wat aangaan.” Die kwessie rondom Moroe se skorsing is ná meer as nege maande nog nie opgelos nie.