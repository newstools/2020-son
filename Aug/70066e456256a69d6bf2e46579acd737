VERGEET van die vertoning, dis die punte wat saak maak. Só het Steve Barker, Stellenbosch se coach, ná hul naelskraapse sege van 1-0 Saterdag oor Golden Arrows gesê. Dit was Stellies se eerste wedstryd sedert die hervatting van die Premierliga-veldtog ná die corona-virus-onderbreking. Dis ook Barker-hulle se agtste sege van 25 wedstryde. Dit het hulle tot die 10de posisie laat vorder. Dit sluit ook in ses draws en 11 nederlae met ’n doeleverskil van minus 8. Die syfers is ’n aanduiding dat Stellies nog nie juis sy voete in die liga gevind het nie, maar darem genoeg het om relegasie te vermy. Die PSL-nuweling kan ook nog verras deur onder die agt topspanne te eindig in sy debuut-seisoen in die top flight. Die span van Matieland pak sy buurspan Cape Town City Donderdag in ’n derby. City jag ook ’n posisie in die top-agt en die vonke kan behoorlik spat. City het boonop sy eerste wedstryd ná die onderbreking met ’n sege oor Chippa United afgeskop. Albei dié spanne sal meer vertroue hê vir Donderdag se stryd in die Tuks-stadion – ’n stadion wat ’n goeie hunting ground vir Barker is oor sy tyd by Tuks. Barker meen ná die lang onderbreking moet daar nie te veel in hul vertoning gelees word nie. “Dit was ’n tawwe eerste wedstryd, want dit was ’n baie lang tyd sedert ons laas gespeel het,” verduidelik Barker. “Daar was baie angs en senuwees en jy was nie seker hoe die spelers sou reageer nie. “Boonop kon ons ook nie baie friendlies speel in dié tyd om voor te berei nie. “Dis altyd nice vir die fans om aantreklike sokker te speel. Maar gegewe die omstandighede is ons vir eers gelukkig ons kon oor die hekkie kom met drie punte. “Ek is vol vertroue die ver­tonings sal verbeter soos wat ons aangaan, maar vir nou is dit die punte wat vir ons meer saak maak.” Volgens die voormalige Tuks-afrigter gaan hulle nie hul doelwitte vir hul eerste seisoen in die PSL uit die oog verloor nie. “Ons eerste prioriteit was en is steeds om ons status vir volgende seisoen te behou. “Daarna kan ons ons fokus probeer skuif na ’n moontlike top-agt-posisie. City het die eerste derby tussen die spanne met 1-0 gewen. Wees verseker dat Barker en sy troepe sake sal wil regstel om te wys wie nou eintlik die sweep in die Kaap klap.