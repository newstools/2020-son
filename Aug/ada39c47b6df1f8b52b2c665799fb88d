’N SEUN (10) van die Strand is wees gelaat nadat beide sy ouers in ’n brand omgekom het. Die kind het ongedeerd van die vlamme ontsnap. Jermaine Carelse, ’n woordvoerder van die Stad Kaapstad, sê hulle is Maandag omstreeks 05:30 na ’n brand in Vredenhofweg in die Strand ontbied. “Brandbestryders van die brandweerstasie in Parow was gou op die toneel. By hul aankoms was die gebou gevul met rook. Bewusteloos “Hulle moes die voordeur afbreek om in die huis te kom,” sê Carelse. “Die man (49) en sy vrou (33) was bewusteloos toe hulle gekry is. Paramedics se pogings om hulle by te bring, was vrugteloos. “Albei is dood verklaar.” Carelse sê die 10-jarige kind het uit die brand ontsnap. “ ’n Kapelaan is ontbied en die toneel is aan die polisie oorhandig.” Mihlali Majikela, ’n polisiewoordvoerder, sê hulle het ’n geregtelike nadoodse ondersoek geopen. Die oorsaak van die brand is steeds onbekend.