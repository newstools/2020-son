CHELSEA se manager, Frank Lampard, meen om die nuwe seisoen op 12 September te begin, is “te vroeg” gegewe sy span se skedule. Die Engelse Premierliga  (EPL) se grootkoppe het laas maand dié datum vir die nuwe 2020-’21-seisoen bevestig. Die uitdagings vir Lampard en sy troepe is dat hulle Bayern Munich nog Saterdag   moet pak in die tweede been van die Champions League se ronde van die laaste 16 spanne. Die wedstryd is reeds herskeduleer weens die impak van die pandemie. Die Blues, wat intussen ook reeds hul kwalifikasie vir volgende seisoen se Champions League-kompetisie verseker het, het verlede Saterdag in die FA Cup final met 1-2 teen Arsenal verloor. “Spelers het genoeg rus  nodig sodat hulle op die vlak en gehalte van die Premier­liga kan speel,” verduidelik Lampard. Die Premierliga-klubs het vroeër almal ooreengestem met die nuwe begindatum van 12 September. Betrokke Maar die verwagtinge was toe dat daar ’n rusperiode van minstens 30 dae vir Chelsea en enige ander spanne sou wees wat nog betrokke is by Europese kompetisies. Manchester City is ook nog betrokke in die Champions League en pak Real Madrid Vrydag in sy tweede been. Die final van dié gesogte klubkompetisie word eers op 23 Augustus beslis. Dan is daar ook City se rivals Manchester United en Wolves, wat ook tans nog in die Europa League-kompetisie betrokke is. Dié final word op 21 Augustus afgehandel. “Ek sal verwag dat die Premierliga dit ernstig moet oorweeg,” verduidelik Lampard verder. “Hopelik gee hulle ons ’n regverdige begin vir volgende seisoen. “Selfs met ’n worst-case scenario – as ons Bayern nie klop en deurdring nie – voel ek dat die 12de te vroeg is vir my en die spelers om weer te begin speel,” aldus Lampard. – AP