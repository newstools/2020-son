SY STAAN haar man in ’n ongenaakbare manswêreld: Die taxi-bedryf. So kan een van die min vroulike taxi-bestuurders, Ronecia Julius van Calitzdorp, beskryf word. Julius, die ma van twee kleuters, sê dit sit nie in enige vrou se broek om enkelma en taxi-driver te wees nie. “Ek moes maar vinnig leer om my responsibilities as driver in te neem,” vertel sy. “Ek moes leer om hard, streng en ferm te wees omdat dit maar ’n mans-job is. Sleutel “En met slegs een jaar se ervaring met ’n PDP kan dit soms maar rof gaan. “Gelukkig kry ek goeie support van my manlike kollegas ook.” Julius sê dis belangrik­ dat werkende ma’s tyd maak vir hul kinders. “Dis nie altyd maklik nie, maar as ek saans my taxi se sleutel uitgetrek het, is dit ek en my kinders. Dan deel ons ons daaglikse ervarings.” Julius, die bestuurder van die taxi met die lekker naam “Woelag”, ry tussen Calitzdorp, Oudtshoorn, Mosselbaai en George. Haar vuurdoop was Worces­ter, “want ek gaan daar waar die besigheid is. “Ek is ook ’n gemeenskapsmens. Ek werk met jeugorganisasies, asook ons bejaardes, wat my na aan die hart lê. Lekker “Dan werk ek saam met die polisie om misdaad te bekamp. Ek is ook betrokke by ons skool se skoolbeheerliggaam, koor en wor­ship team. Ek het goeie menseverhoudinge, want ek is verantwoordelik vir die veiligheid van my passasiers.” Marie Claassen, ’n gereelde passasier, sê: “Dis lekker om met ’n vroulike taxi-bestuurder te ry. “Ek dink hulle het meer geduld as mans.”