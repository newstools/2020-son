“DIT is nie lekker om ’n kind te verloor nie.” Só sê Alvina Herringer (27), steeds bleek van skok nadat vermeende carjackers haar vyfjarige seun, Chesray Herringer (5), gistermiddag doodgery het. Die tragedie het hom omstreeks 15:00 in Angela­straat in Valhalla Park afgespeel – reg voor Herringer se huis. Die seuntjie het op die toneel gesterf. Die ma vertel: “Ek was in die badkamer besig met wasgoed toe ek ’n groot slag hoor. “Ek het uitgegaan en dadelik gesien dat my kind op die pavement lê.” Met trane vlak in haar oë voeg sy by: “Hy het nog gelewe, maar is kort daarna oorlede. Dit het alles so vinnig gebeur.” Dan raak Herringer magteloos van frustrasie oor haar diepe verlies. Sy sê die een wat haar kind gestamp het, moet vrek. “Dit is vir my ’n groot skok. Dis mos nie lekker om ’n kind te verloor nie.” Terwyl die ma nog sukkel om haar gedagtes en woorde agtermekaar te kry, het mense op die toneel bespiegel oor die mense wat verantwoordelik is vir die seuntjie se dood. Hulle meen dit is car­jackers wat straataf gejaag het om van die polisie te probeer wegkom. Na bewering het die kar eers die kind gestamp en toe teen ’n muur gebots. Daarna het ’n verdagte uit die kar geklim en van die toneel af weggehardloop. Die cops het die bestuurder op die toneel vasgetrap en hom baie stewig geboei. Herringer sê haar kind was op pad huis toe toe die ongeluk gebeur. “Hy het seker net by die hek gekom toe hy gestamp is,” vermoed die mammie. Herringer voeg by dat haar seun baie spelerig was en sê hy was altyd in die jaart. “Ek kon nie glo toe die ambulansmense sê hy is oorlede nie,” sê sy skor. Experts was Woensdagaand nog op die misdaadtoneel in Valhalla Park op soek na leidrade. Die 5-jarige Chesray is dood en 'n 10-jarige kind beseer toe verdagtes in 'n gesteelde Hyandai Elantra in hulle vasgery het. Kapt. FC. van Wyk, 'n polisiewoordvoerder, verduidelik: "Lede van die Flying Squad was besig met roetinepatrollies toe hulle die Hyundai Elantra opmerk en positief identifiseer as kar wat in 'n ander saak in Wynberg gesteel was." Van Wyk noem dat 'n hoëspoed-jaagtog het gevolg met die voertuig wat in Valhalla Park-omgewing gejaag het. "Die bestuurder van die gesteelde voertuig het twee kinders in Angelastraat getref. 'n Vyfjarige is op die toneel aan sy beserings dood en 'n 10-jarige is na die hospitaal vir mediese behandeling." Van Wyk voeg by dat 'n 32-jarige verdagte is gearresteer en tans in 'n hospitaal vir mediese behandeling, onder polisiebewaking. Die polisie se ondersoek sluit in besit van 'n gesteelde voertuig en strafbare manslag. 