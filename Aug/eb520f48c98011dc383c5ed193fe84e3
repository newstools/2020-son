GEORGE. – Inwoners wat hier in formele huise bly, is gatvol om dae lank in die donker te wees weens kragdiefstal – en dit hou hul kinders uit hul skoolwerk. Die inwoners blameer die voortdurende diefstal en black­outs in Thembalethu op die inwoners van die Asazani-plakkerskamp. Inwoners sê die blackouts gebeur weens talle onwettige kragkonneksies. Wat dinge verder vererger, is dat die kragonderbrekings ook klein besighede en sopkombuise in die area raak. Die George-munisipaliteit sê hy sukkel aanhoudend met onwettige kragkonneksies wat duisende rande se skade aan die mini-substasie in Asazani aanrig. Frustrerend ’n Thembalethu-inwoner wat etlike meters van die kragboks af woon en wat anoniem wil bly, moan die onwettige konneksies gebeur daagliks. Hy sê dis frustrerend dat soveel mense drade daaraan connect vir krag in hul shacks. Gevolglik trip die krag aanhoudend in die formele huise. Nou is die kragboks ook beskadig. Nog ’n inwoner, Thobile Nodyala, blameer die munisipaliteit daarvoor dat hy sy voete sleep om krag in die plakkerskamp te installeer. Nodyala sê hy het begrip daarvoor dat mense desperaat is om onwettige konneksies te maak om hul huishoudings aan die gang te hou. Jimmy Xundu, ’n gemeenskapsleier in Asazani, sê hulle kla al lank oor die gebrek aan elektrisiteitsvoorsiening. Paul Gerber, die munisipaliteit se direkteur van elektrotegniese dienste, vra dat lede van die gemeenskap onwettige koppelings dadelik by die polisie moet aanmeld. Aangemeld Hy sê vertragings om die skade te herstel, kan dae lange duisternis veroorsaak terwyl die werkspanne herstelwerk daaraan doen. Die onwettige koppelings kan aangemeld word by 044 803 9222 of by die polisie by 044 801 6300.