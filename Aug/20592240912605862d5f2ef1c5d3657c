DIE woord van ’n vier­jarige meisietjie is nie genoeg om haar vermeende molesteerder agter tralies te hou nie. Die meisietjie, van East­ridge in Mitchells Plain, is na verneem word verskeie kere deur haar oupa gemolesteer. Die kind se ouma (47) sukkel nou al die afgelope vyf maande om die verdagte toegesluit te kry. Sy beweer haar kleinkind se woord is nie vir die cops genoeg rede om die verdagte agter tralies te hou nie. Die verdagte was net een dag toegesluit nadat die kind se ouma ’n saak by die cops aanhangig gemaak het. Die verdagte het Vrydag die eerste keer in die hof verskyn. Die saak is onbepaald uitgestel oor die ondersoek ná vyf maande nog nie afgehandel is nie. Die omgekrapte ouma vertel: “Nie eens die dokter se J88-dokument met die beserings is genoeg bewyse nie. “Die kind was al by ’n privaat maatskap­like werker, asook drie keer by die FCS-eenheid se maatskaplike werker. “Nog steeds is dit nie genoeg nie. Haar woord is ook nie goed genoeg nie, want sy is te jonk.” Volgens die ondersoek­beampte sal dit twee jaar vat om die kind vir die hof voor te berei. Hy vertel: “Ek moes sukkel en veg om die saak op die hofrol te kry. “Ek is nie eens in die hof toegelaat nie.” Volgens die ouma het die kind se ma altyd die kind mishandel en geslaan. Die oupa het dan ingetree en hom saam met die meisie in die kamer toegesluit. Sy vertel: “Hy het altyd die polisie vir my gebel as ek iets daaroor gesê het. Daardie kere het ek al die polisie vertel hoe hy hom saam met die kind in die kamer toesluit. “Ek het toe ’n interdik teen hom gekry en die maatskaplike werker alles vertel wat ek weet. Bevestig “My kleinkind het toe ook oopgemaak teenoor die maatskaplike werker. “Van daar is sy na ’n dokter geneem. Die dokter het bevestig dat die kind gemolesteer is.” Die ouma voel die regstelsel sleep voete. Sy wil hê geregtigheid moet geskied oor wat sy beweer haar kleinkind aangedoen is – veral omdat dit Vrouemaand is. Vrydag het talle vroue buite die hof betoog dat geregtigheid moet geskied.