GEORGE. – Min resepte is so irie soos hierdie ene. Meitjie Goud (67) is nie sommer net enige granny nie. Sy is ’n granny wat hou van ’n bietjie dagga gesprinkel oor haar groente. En wie kan ouma Meitjie blameer as sy sê spinasie en kool waaroor daar fyngekapte dagga gesprinkel is, is haar gunstelingkos? Ouma Meitjie sê haar resep werk soos ’n bom, want dit hou haar aktief en flink van verstand. Dit werk veral as sy heel relaxed by haar huis in Plettenbergbaai tydskrifte en die Bybel kan lees. Hierdie pensioenaris is ook ’n senior lid van die Gospel Mission in Africa-kerk en sê sy het begin om met dagga te kook toe die jig haar begin opkeil het. Nou is haar pyn iets van die verlede en sy is propvol energie, sweer sy hoog en laag. Hierdie veggies gaan so lekker af dat ouma Meitjie dit drie maal ’n week vir haarself kook. Sy eet dit elke Maandag, Woensdag en Vrydag. “Ek maak ook vir my familie van hierdie groente,” vertel ouma Meitjie. ’n Ouma wat nie haar naam genoem wou hê nie, sê daar is steeds mense wat te skaam is om te erken hulle gebruik dagga. “Dagga het baie voordele, veral as jy dit op ’n lektriese stoof in disse gebruik,” sê hierdie ouma. Buurman Ouma Meitjie benadruk: “Vir my is dit net ’n gesonde dis om my artritis onder beheer te hou. Dagga is ’n Godgegewe plant wat vir kook- en medisinale redes ingespan moet word. “Ek hou van dagga in my kos, al is daar nog mense wat ’n issue daarmee het en ek berei hierdie kos net vir my gesin en naaste familie.” ’n Buurman, David Maxwell, sê waar ouma Meitjie voorheen oor die jig gekla het, is dit nou nie meer die geval nie, danksy haar irie veggies.