MICHAEL Hooper gaan vir die eerste ses maande van 2021 sy rugby in die buiteland speel. Rugby Australië en die Nieu-Suid-Wallis Rugbyunie het bevestig dat die Wallaby-kaptein in Japan vir Toyota Verblitz gaan speel. Die Rugby Union Players Association (Rupa) en Rugby Australia het in April vanjaar ’n ooreenkoms bereik­ waar ’n vasgestelde getal Aussie-spelers vir ses maande vrygestel kan word om opsies in die buiteland te oorweeg. Dit is weens die Covid-19- pandemie en die finansiële krisis wat dit veroorsaak het. Misloop Hooper, wat tot dusver in 99 toetse vir die Wallabies uitgedraf het, sal die grootste deel van die 2021 Superrugby-veldtog misloop. Hy sal dan die geleentheid kry om na die Waratahs terug te keer en die Wallabies se 2021-toetskalender te voltooi. Hooper het in 2010 sy Superrugby-debuut vir die Brumbies gemaak en sedertdien in 150 Superrugby-wedstryde gespeel. “Dit is ’n wonderlike geleentheid vir my om in ’n nuwe rugbyomgewing te leer en ’n ander perspektief op die spel te ontwikkel,” sê Hooper. “Ek is baie opgewonde oor die rigting waarin rugby in Australië onder Dave Rennie (afrigter) beweeg. Die Super Rugby AU-kompetisie het vanjaar goeie jong talent na vore gebring. Hulle hou my almal op my tone.”