“MY TYD in die hospitaal was soos ’n fliek waarvan die draaiboek nog geskryf moet word.” Só beskryf Juanita Samuels haar ervaring in die Paarl Hospitaal nadat sy op Vrydag 24 Julie vir mediese behandeling daar toegelaat is. Samuels het ’n mediese kondisie wat haar 24 uur per dag op suurstof hou. Sy is hospitaal toe nadat haar bors begin toetrek het. Samuels sê sy het ook Covid-19 opgedoen en moes behandeling daarvoor kry. “By my toelating by die hospitaal die Vrydagaand het hulle my suurstofmasjien ingeplug. “Die susters was oukei by my aankoms. Hulle het gevra dat ek in ’n saal lê met ses ander mense. “Ek het toe gevra of ek nie alleen kan wees nie omdat ek my nie wil blootstel aan ander kieme nie. “Ek kon sien die suster raak snaaks, maar sê toe dis oukei. “Ek kon nêrens beweeg nie. “ ’n Dokter het gesê ek moet ’n doek kry en rus, maar ’n verpleegster het dit nie gedoen nie.” Samuels sê die Vrydagaand was daar niemand by haar nie. “Ek het drie keer die klokkie gelui, maar niemand het geantwoord nie. Ek wou die toilet gebruik. “Ek het verlangs die verpleegsters hoor lag en gesels.” Sy sê ná ’n tydjie het iemand kom vra wat dit is en dan sê hulle iemand kom nou. “Ek het my pienk nagpak aangehad, maar ek het dit bevuil. En met dít het ek aan my kind gedink en gewonder of dít is hoe hy voel as ek miskien ’n draai loop en nie vir hom kom skoonmaak nie,” sê sy. Sy het toe weer die klokkie gelui en ’n suster het geantwoord en gesê sy gaan iemand stuur om haar skoon te maak. “Ek het daar gelê en ek het gedink ek gaan nie weer die klokkie lui nie. Ek het my man die Saterdag gebel en die matrone het gekom en ander susters het gekom en my nagpak uitgetrek. “Ek het vernederd gevoel toe ’n nurse kom en my skoonmaak nadat my man weer moes bel. “Die sakkie vuil beddegoed is by my in die kamer gelos. “Ek het ’n ander tyd ook my doek vuilgemaak, maar moes ure lê met daardie vuil doek. “Toe hulle my skoonmaak, het ’n nurse die handwash liquid wat dokters gebruik gevat en dit aan my privaat area gesmeer en harde toiletpapier gebruik om my af te vee. Ek het my eie toiletries gehad, maar hulle het dit nie gebruik nie,” sê sy. Samuels sê dit het vir haar gevoel sy word gelos en afgeskeep om dood te gaan. “Dokters het my besoek, maar was nog nie eens tien sekondes by my nie. Ek voel ek is mishandel in die vyf dae dat ek in die hospitaal was. Ek kon nie rus nie. “Die kooi was nat. Ek het nie ’n lekker tyd gehad in daai hospitaal nie,” sê sy. Leensie Lötter, ’n woordvoerder van die Wes-Kaapse gesondheidsdepartement, het Samuels se toelating by die Paarl Hospitaal bevestig. “Sy is toegelaat omdat sy vermoedelik Covid-19 onder lede gehad het, en nie vir die behandeling van haar sarcoidosis nie,” sê Lötter. “Dit is standaardprotokol in Covid-afdelings waar pasiënte met ’n suurstoftekort op bedrus opgepas moet word om hul energie te bespaar en hipoksie (nie genoeg suurstof in selle) te voorkom. “Die ongelukkige newe-effek hiervan is dat pasiënte nie beweeglik is nie en dus ten volle afhanklik is van verpleegsorg omdat hul gesondheidsorg in die gedrang kom,” sê sy. Lötter sê pasiënte kan selde alleen in kamers geplaas word, aangesien baie van die beddens vol is, soos wat in ’n pandemie te wagte is. “Die pasiënt is 23:30 op 24 Julie 2020 in die saal opgeneem. Sy is deur ’n verpleegster gesien wat die opname gedoen het en deur ’n geregistreerde verpleegster, wat om 04:00 en weer om 06:00 medikasie toegedien het. “’n Verpleegster het 05:00 haar saturation gedoen. Tydens hierdie encounters was daar geen aanduiding dat sy die toilet nodig gehad het nie, of dat sy nie gehelp was nie.” Lötter sê Samuels is omstreeks 06:30 deur ’n dokter gesien toe haar man deur die dokter gebel is om hom in te lig oor haar toestand. Die physical ondersoek wat deur die dokter onderneem is, dui nie daarop dat Samuels haar klere natgemaak het nie. “Die pasiënt se aantekeninge het aangedui dat sy haarself gewas het uit ’n wasbak wat vir haar in haar bed verskaf is,” sê Lötter. Sy sê die operasionele bestuur van die afdeling het bevestig dat Samuels se man omstreeks 14:30 gebel het. Hy het toe gesê dat sy vrou ure lank in haar eie ontlasting gelê het. “By die ondersoek na die klag van haar man het die operasionele bestuur van die afdeling gevind dat daar geen bewyse van ontlasting of urine op die pasiënt of beddegoed was nie,” sê sy. Lötter sê die vloeibare seep (Hibiscrub) wat hulle in Covid-afdelings gebruik om pasiënte (en hande) te was, is anti-bakteries en baie sag op die vel. Verder het Samuels beweer sy is die Woensdagaand deur ’n verpleegster skoongemaak terwyl die porters en enigiemand verby die oop deur haar kon sien. “Kamerdeure in die saal word altyd toegehou, en addisioneel is dit die beleid om die bedgordyne toe te trek wanneer ’n pasiënt ontklee word,” het Lötter verduidelik. Sy sê verder die praktyk om die sak linne in die pasiënt se kamer te los, is ’n beleid vir infeksiebeheer om die verspreiding van die virus te voorkom. Sodra die sakke vol is in elke kamer, word hulle afgehaal en na ’n stoorarea geneem om deur laundry opgetel te word.