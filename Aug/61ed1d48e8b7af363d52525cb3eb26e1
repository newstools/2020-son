TE MIDDE van die gehuil en gestoei oor ’n huis kan ’n jong lewe in die slag bly. ’n Service delivery protest oor huise het gister ’n dode­like nadraai gehad. ’n Agtjarige seuntjie is dood en nog ’n kind veg om sy lewe nadat ’n betoging teen die Stad Kaapstad gisteroggend in geweld ontaard het. Die kinders was onder ’n groter groep wat gister omstreeks 12:00 in Rangeweg in Elsiesrivier gespeel het. Volgens die polisie was beamptes van die Stad Kaapstad se wetstoepassings­eenheid ook in die omgewing. Hulle het in The Range huise ondersoek wat weer geëvalueer moet word. Die inwoners was nie happy daaroor nie en het byeengekom om saam na die raadslid se kantore in Matroosfontein te march. “Luidens voorlopige verslae is daar uit die gemeenskap skote op die wetstoepassers gevuur. “Twee kinders is deur dwaalkoeëls getref,” sê kapt. FC van Wyk, ’n polisiewoordvoerder. Van Wyk sê die agtjarige Clarence Solomons is op die toneel dood. Volgens Van Wyk is ’n 12-jarige na ’n nabygeleë hospitaal geneem. Die gebied is weens die hele commotion afgesper terwyl skokgranate deur die strate weergalm het. Clarence se mammie, Tracey-Lee Solomons, was in ’n stil skok toe Son haar nader. Sy vertel sy was in die huis toe alles ontvou. “Die mense het my kom roep en gesê my kind is geskiet. Toe ek uitkom, het ek gesien hy lê nog daar.” Solomons sê Clarence was haar oudste kind van twee. Gesien Hy was ’n gr. 2-leerder aan die Laerskool Matroosfontein. Clarence se pa, Ronald Persens, sê mense het hom ná die skietery by sy huis kom haal. “Hulle het nie gesê waaroor dit gaan nie – net dat ek saam met hulle moet kom. “Toe ek hier kom, het ek gesien daar lê my klong dood,” vertel die hartseer pa. Ure ná die tragiese voorval het klein Clarence se lykie steeds in die pad gelê, want hulle moes nog wag op ’n morgue van. Van Wyk sê hulle het ’n saak van moord en poging tot moord geopen. Enige iemand met nog inligting oor die voorval kan AO Carmen Prins kontak by 060 582 8496 of Crime Stop by 08600 10111.