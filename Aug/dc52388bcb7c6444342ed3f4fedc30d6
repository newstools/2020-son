DALIN Oliver is gereed om ons te laat skaterlag met sy nuwe aanlyn komedie-show, If Lockdown Was a Person. As ’n mens in die sosiale media kyk na onlangse foto’s van dié stand-up komediant van Retreat, dan sal jy sien die nasionale inperking het hom ’n bietjie rof behandel. In die aanlyn show gaan die sportaanbieder van Good Hope FM se oggendprogram ons deur die proses vat van hoe hy die nuwe normaal ervaar en daarby probeer aanpas. Die komediant, wat voorheen ’n trotse bleskop was, gaan ons ook vertel hoekom hy nou sy hare regop op sy kop laat staan en waarom hy met ’n snor spog. As ’n mens so kyk na Dalin se nuwe look, dan wil jy net vra: “Is alles oukei byrie huis?” Maar ag wat, ons het almal ’n bietjie lagmedisyne nodig. So, kry jou vriende, familie en sommer jou skoonfamilie en hul familie bymekaar en kyk op Saterdag 5 September om 20:00 na Dalin se aanlyn show. Julle, die kaartjies is spotgoedkoop. Dit kos R60 elk en jy kan dit vandag al op Quicket koop – of volgende week, wanneer jou bankrekening weer glimlag. Hoe ook al, maak net seker jy steun ons plaaslike kunstenaars in dié tyd.