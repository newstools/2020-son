’N COP van Nomzamo in die Strand het Donderdag in die plaaslike landdroshof tereggestaan vir die moord op sy girlfriend en ma van sy drie maande oue baba. Die moord is Woensdag 12 Augustus in Sithunzi­-straat Nomzamo, gepleeg. Die slagoffer, Veronica Blignaut, is in die kop geskiet. Sy het op die toneel gesterf. Volgens Konst. Olwethu Motsi (48), wat by die polisiestasie in Kaapstad gestasioneer is, is hulle die Woensdagaand in hulle huis oorval deur drie mans wat glo sy vuurwapen wou hê. Die mans was glo gemasker en hy kon hulle nie uitken nie. Motsi beweer ook dat die mans het hulle beveel om voor hulle te kniel en hulle het Blignaut toe geskiet. Verskeie skote het haar in die kop getref. Die polisie van Lwandle het die saak verder ondersoek en nadat Motsi Woensdag sowat ses uur deeglik ondervra is, is daar besluit om hóm van die moord aan te kla. Die saak is tot 3 September uitgestel wanneer die beskuldigde om borgtog sal aansoek doen.