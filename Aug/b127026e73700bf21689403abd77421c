LABEEB Levy glo die Stormers het spelers met besonderse vaardighede wat spelbrekers in hul eie reg is. Hier praat die vaardigheidsafrigter van die Kaapse franchise veral van spelers soos die Springbok-skakelpaar, Herschel Jantjies en Damian Willemse. Levy meen dié twee kan dieselfde impak vir die Stormers maak as wat Richie Mo’unga vir die Crusaders en Aaron Smith vir die Highlanders maak. Voorlangs is daar leiers soos Siya Kolisi en Salmaan Moerat wat inspirerend is. Levy het gister in ’n aanlyn onderhoud gesê: “Siya is nie net die Bok-kaptein nie, hy is soos ’n mini-Mandela in wêreldrugby. “Daar is baie jong spelers in die Stormers-groep wat vaardighede en energie na die span bring wat nie ge­coach of by Pick n Pay gekoop kan word nie” Levy sê hy is tot dusver beïndruk met die Nieu-Seelandse spanne in die Superrugby Aotearoa-reeks wat nie skroom om jong spelers speelkans te gee nie. Hulle is ook bereid om van hul ouer spelers ’n blaaskans te gee. Die Stormers het die Hurricanes op 1 Februarie, voor die inperking, met 27-0 op Nuweland kafgedraf. Die span van Wellington het onlangs in Christchurch die Cru­saders vir die eerste keer in 36 kragmetings ore aangesit. “Ek glo op sy dag kan enige span enige ander Superrugby-span klop. Die Hurri­canes het natuurlik baie verbeter sedert daai eerste game toe ons hulle op Nuweland ore aangesit het. “Die Canes se hulpafrigter en ek het 12 jaar gelede ’n coaching course saam gedoen. Ek was aangenaam verras toe ek hom ná die game op Nuweland in die toilet raakgeloop het. “Al het ons die meerderheid van ons games aan die begin van die seisoen gewen, glo ek ons kon nog baie beter gespeel het. Ek is egter vol vertroue dat ’n Stormers-span op volsterkte enige span kan klop.” Gretig Levy het ook bevestig daar is sprake dat hulle dalk later vandeesmaand of in die eerste en tweede week van September in ’n plaaslike kompetisie kan speel. “Die final kan dalk nader aan Krismis wees. Daar is opsies om al die spanne in ’n bio-bubble êrens in Johannesburg te huisves, maar die (Covid-19) statistieke het daar verhoog. Sun City en Kaapstad is nou moontlike opsies. “Die spelers is baie gretig en ons het al ’n paar strategieë uitgewerk in die geval van iemand wat positief vir die virus toets.”