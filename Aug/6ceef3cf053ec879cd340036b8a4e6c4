MCGREGOR. – In dié dorpie wil die stof oor huise net nie gaan lê nie. Mense wat na bewering al jare op die Langeberg-munisipaliteit se behuisingswaglys is, dreig om oorlog te verklaar. Dít kom nadat nog begunstigdes na bewering vir apies gevat is toe ander mense volgens hulle by hul huise ingetrek het. Son het onlangs berig oor inwoners van die plakkerskamp wat elke dag oor huise betoog. Huise wat vroeër die jaar voltooi is, is gegee aan begunstigdes van die township White City. Nog huise is verlede maand voltooi. Pleks daarvan dat die oorspronklike begunstigdes die huise kry, het mense van omliggende plase of buitelanders na bewering die sleutels van die nuwe huise ontvang. Dit het die mense warm onder die kraag en hulle strike nog elke dag. Gawie Fielies, ’n voormalige raadslid, sê toe hy destyds in die raad gedien het, het hy presies geweet wie die mense is wat in die nuwe huise gaan intrek. Verlede week het Fielies aan Son gesê net ’n paar van die mense wat op die waglys was, het hier in die City ingetrek. Oorlogspad “Die ander mense wat veronderstel was om ook hul sleutels te kry, moes maar toe voor dooiemansdeur omdraai,” het Fielies gesê. Nou is die mense op die oorlogspad. ’n Inwoner wat anoniem wil bly, het gesê sy is ook in kennis gestel dat sy kan intrek. “Ek en die ander mense het toe in White City gewag vir die man van die munisipaliteit om onse huise se sleutels te kom gee,” het die arme vrou bekaf vertel. Volgens haar is hulle toe in kennis gestel dat hulle te jonk was toe hulle aansoek gedoen het en daarom kwalifiseer hulle nie vir huise nie. Willy-John Gordon, ’n munisipale woordvoerder, sê die toekenning van huise is nie die Langeberg-munisipaliteit se baby nie. Gordon het Son toe verwys na die Wes-Kaapse woordvoerder van die departement van menslike nedersettings, Marcellino Martin. Martin het gesê dat die Langeberg-munisipaliteit inderdaad in hierdie verband antwoorde moet verskaf, waarna Gordon beloof het om kommentaar te lewer. Son wag egter nou nog op hierdie beloofde kommentaar.