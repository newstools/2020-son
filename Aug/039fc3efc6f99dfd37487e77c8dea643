“DIS sy woord teen hulle s’n.” Só sê die Witzenberg-munisipaliteit nadat ’n gemeenskapsleier in Ceres ’n klag teen twee raadslede ingedien het. Mark Mentor beweer Zuki­swa Serunjogi (DA) en Nonzame Phatsoane (ANC) beskuldig hom daarvan dat hy die gemeenskap van Nduli teen hulle opgesweep het. Theodore Godden, speaker, sê egter daar is geen bewyse om sy bewerings te staaf nie. Mentor beweer in ’n brief wat aan Godden gerig is en wat Son onder oë gehad het, dat die voorval op 14 Augustus gebeur het. Hy skryf toe hy daardie aand langs Serunjogi se voertuig aftrek, het sy vir hom gesê sy kan nie by Nduli ingaan nie, want die inwoners wil haar huis afbrand. Aanval Mentor skryf verder: “Ek het vir haar gesê dan moet sy deur die raad beskerm word. “Raadslid Nonzame fluister toe in raadslid Zukiswa se ore en onmiddellik is rdl. Zukiswa op die aanval teen my. “Sy beskuldig my dat my groep die biblioteek afgebrand het en haar dood wou hê. Sy beweer sy kan nie ingaan in Nduli nie, want my groep is daar.” Godden sê hy het albei raadslede oor Mentor se bewerings uitgevra en sê beide raadslede ontken dit. Verder sê Godden hy het die polisie wat op die toneel was, gevra en die cops sê die beweerde voorval het nooit plaasgevind nie. “Nou vir wie moet ek glo?” vra Godden.