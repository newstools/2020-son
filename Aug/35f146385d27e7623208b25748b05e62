ASHLEY Johnson se droom is om eendag na Suid-Afrika terug te keer om op hoë vlak af te rig. Dié voormalige Springbok-losvoorspeler is tans ’n speler/afrigter by die Engelse rugbyklub Birmingham Moseley. Die 34-jarige boorling van Wynberg in Kaapstad het van 2007 tot 2012 die Vrystaatse Cheetahs in 63 games verteenwoordig. In November 2009 het dié oudleerder van die Paarl Gimna­sium sy toetsdebuut vir die Springbokke op die jaareindtoer na Europa gemaak. In April 2012 het Johnson ’n kontrak met die Engelse Premie­r­ligaklub Wasps in Coventry onderteken. Sedertdien het hy in ’n allemintige 198 games vir Wasps uitgedraf. Hierdie veelsydige voorspeler, wat agsteman, flank en haker kan speel, het in Junie vanjaar ’n aanbod by Birmingham Moseley aanvaar. Johnson sê in ’n onderhoud aan Son as die regte geleentheid om plaaslik te coach sy kant toe kom, sal hy dit beslis aangryp. Hy sê: “Dit sal ’n droom wees wat verwesenlik word as ek terug kan kom na Suid-Afrika om op ’n hoë vlak te coach. “Ek glo jy moet die regte soort mense rondom jou het. Een persoon kan nie ’n verskil maak nie. Ek werk tans met Jimmy Gopperth en Juan de Jongh. “Hopelik kan ons in die volgende paar jaar ons stempel afdruk deur by dieselfde klub af te rig en hopelik die pad saam te stap. “Daar is oral baie goeie afrigters. Alles gaan egter daaroor om net die regte geleentheid te kry.” Vir nou wil Johnson sy rol by Birmingham Moseley gebruik om soveel moontlik te leer en er­varing op te doen. Die klub is twee vlakke laer as die Premierliga. Dit is soortgelyk aan die Vodacombeker in Suid-Afrika. “Dit is ’n goeie vlak om as coach te begin. Ons het ambisies om in die Championship op te eindig. “Dit is ’n goeie uit­daging om jouself teen ander coaches in daardie liga te meet. “Hopelik gaan ons die groen lig in die volgende paar weke kry sodat ons kan begin speel. “Ek het tot dusver baie tyd gebruik om die boys te upskill sodat ek my filosofie en my strukture kan implementeer. “Dit is baie opwindend, maar daar is nog steeds ’n pandemie en ons moet eerstens seker maak almal is veilig. “Ek het massiewe ambisies om op die topvlak af te rig. Ek het uiteraard nog baie om te leer en gaan beslis nog baie foute op pad boontoe maak. “Ek sien egter baie uit na die uitdaging.”