NEIL Powell, afrigter van die Springbok­sewesrugbyspan, sê sy spelers se selfvertroue het ’n massiewe hupstoot gekry. Dít kom noudat hulle vanaf volgende week weer almal saam by die Stellenbosch Akademie vir Sport kan begin oefen. Die Blitsbokke sal môre eers almal toetse vir Covid-19 moet ondergaan. Oor die terugkeer na hul oefenplek sê Powell: “Die spelers sal beslis die terugkeer verwelkom. “Dit was vir hulle sielkundig moeilik om so lank weg van die spel te wees en hoewel hulle op hul eie gedurende die lockdown kon oefen, sal dit vir hulle goed wees om nou weer in ’n oefenroetine te kom, al is dit ook nou in ’n kleiner groep.” Powell en sy Blitsbokke het in 2019-’20 se verkorte Wêreldreeks-seisoen as naasbestes geëindig. Nieu-Seeland is as wenner aangewys toe die toernooi afgelas is. Volgens Powell gaan daar met die span se terugkeer eers op fiksheid gefokus word en dan in September gaan hulle aan hul vaardig­hede begin skaaf. Toegang “Daar is tans geen haas nie en dit gee ons die ideale geleentheid om seker te maak ál die spelers raak gewoond aan die regte gewoontes en protokolle. “Almal kon hul bene oefen, maar nie almal het toegang gehad tot kragoefeninge of ’n gimnasium om in te oefen nie. Daarom gaan ons dit infaseer,” verduidelik Powell.