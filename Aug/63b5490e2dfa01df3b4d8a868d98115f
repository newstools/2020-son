'N EGPAAR van KwaZulu-Natal is die afgelope naweek op hul plaas in Normandien naby Newcastle vermoor. Kapt. Nqobile Gwala, 'n polisiewoordvoerder, sê die 63-jarige plaaseienaar, sy 60-jarige vrou asook hul hond is in die voorval doodgeskiet. Die oorledenes is as Glen en Vida Rafferty geïdentifiseer. Die vermoede is dat die egpaar Saterdagaand aangeval is. Gwala sê die aanvallers het die huis geplunder waarna hulle in die egpaar se voertuig gevlug het. Die voertuig is later verlate in Elandslaagte gevind. Ntuthuko Mhlaba, burgemeester van Newcastle, het die voorval as 'n gruweldaad beskryf en gevra dat die moordenaars vinnig gearresteer word. "Glen Rafferty en sy vrou was progressiewe mense wat baie omgegee het vir die gemeenskap van Newcastle. Hulle was albei geliefd en bewonder vir hul bydrae tot die verbetering van die gemeenskap," sê Mhlaba. - News24 