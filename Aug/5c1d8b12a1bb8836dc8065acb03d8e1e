’N PENDELAAR is dood en vier taxibestuurders is beseer in twee afsonderlike skietvoorvalle wat sedert Donderdag by die Bellville-taxirank plaasgevind het. In die jongste voorval is ’n pendelaar Vrydagmiddag in die nek geskiet. Die persoon is op die toneel dood. Die voorval was die derde een vir die week. “’n Taxibestuurder is gewond asook ’n ander pendelaar,” het brig. Novela Potelwa, ’n polisiewoordvoerder, gesê. Die voorval het net na 16:00 plaasgevind. Die skietery kom te midde 'n versterkte polisieteenwoordigheid in die omgewing ná ’n skietery vroeg Vrydagoggend plaasgevind het. Volgens Potelwa het die voorval omstreeks 07:45 plaasgevind. “Twee taxi-operateurs wat nog nie geïdentifiseer is nie, is in die skietvoorval gewond. Ons het ’n verdagte in hegtenis geneem en ’n vuurwapen gekonfiskeer.” Donderdag is sewe mense vir ondervraging geneem ná ’n skietery in dieselfde gebied. Sowat 12 mans het na bewering met vuurwapens oor die Bellville-treinstasie gestap en na die rank se kant geskiet. Niemand is in die voorval beseer nie. Volgens Potelwa hou die skietery verband met ’n voortslepende vete tussen taxi-operateurs.