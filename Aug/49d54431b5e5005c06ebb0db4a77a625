DIE veroordeelde vrouemoordenaar Rob Packham se aansoek om verlof tot appèl teen sy skuldigbevinding aan moord is van die hand gewys. Die nasionale vervolgingsgesag verwelkom dié besluit van die konstitusionele hof. Die Wes-Kaapse hooggeregshof het Packham in Junie 2019 tot 22 jaar tronkstraf gevonnis. Packham is 20 jaar tronkstraf opgelê vir die moord op sy vrou, Gill, en ’n verdere vier jaar, waarvan twee opgeskort is, vir dwarsboming van die gereg. Misluk Gill se lyk is op 22 Februarie 2018 langs die Dieprivier-treinstasie in die kattebak van haar uitgebrande kar gevind. Eric Ntabazalila, woordvoerder van die nasionale vervolgingsgesag, sê Packham het op 25 Junie 2019 aansoek om verlof tot appèl teen sy skuldigbevinding ingedien, maar die hof het dit van die hand gewys. “Hy het die appèlhof op 5 Julie 2019 genader om teen sy skuldigbevinding te appelleer, maar dié poging het ook misluk. “Op 17 November 2019 het hy appèlregter Mandisa Maya, president van die appèlhof, gevra om die beslissing van die hof te heroorweeg, maar dít is ook op 24 Maart 2020 van die hand gewys,” sê Ntabazalila. Dis hoekom Packham toe die konstitusionele hof genader het.