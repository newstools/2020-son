'N WYKSRAADSLID van die Oos-Kaap is in die pad gesteek nadat hy na bewering 'n HOP-huis aan 'n inwoner verkoop het. Mbongeni Mabaso is ook daarvan beskuldig dat hy kospakkies aan vriende gegee het. Xolile Nqatha, LUR van die departement van samewerkende regering en tradisionele sake (Cogta), het Mabaso Maandag afgedank. Mabaso was raadslid van die wyk 4 in die King Sabatha Dalindyebo-munisipaliteit in Mthatha. Mabaso het na bewering ’n HOP-huis vir R25 000 aan ’n inwoner verkoop, ’n lys van begunstigdes vir behuising ingedien sonder om inwoners te raadpleeg, kospakkies aan vriende gegee en toelaes geëis vir nie-werkende wykskomiteelede. Makhaya Komisa, woordvoerder van Cogta, sê Mabaso is afgedank omdat hy die gedragskode vir raadslede ingevolge die Wet op Munisipale Stelsels oortree het. “Mnr. Mbongeni Mabaso het daarin misluk om ’n voorlegging aan die LUR voor te lê oor die aantygings teen hom. “Die LUR het Mabaso verwyder ingevolge artikel 14 [6] van die gedragskode wat op raadslede van toepassing is.” Mabaso het gesê hy sal nie in die stadium kommentaar lewer nie, aangesien hy nie so ’n boodskap van Cogta ontvang het nie. Komisa het onthul dat Mabaso die sewende raadslid is wat deur die LUR verwyder is omdat hy nie die Wet op Munisipale Stelsels eerbiedig het nie. - News24