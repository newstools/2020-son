MANCHESTER City glo hy is die gunsteling om Lionel Messi te sign wanneer die Argentyn Barcelona verlaat weens die nadraai van die vernedering in die Champions League. Die Blues is luidens The Mirror­ bereid om te hoes – wat dit ook al verg – om hom na die Etihad-stadion te lok en met Pep Guardiola te herenig. City meen hy sal voor in die ry sal wees as die sesmalige Ballon d’Or-wenner besluit om ’n nuwe uitdaging te soek. Barcelona is in ’n krisis gedompel ná ’n seisoen waarin hy die La Liga-titel aan sy groot teenstander, Real Madrid, afgestaan het. Barça se Champions League-aanslag is ook die naweek beëindig toe hy ’n skokkende 2-8-vernedering aan die hand van Bayern München gely het. Messi het soos ’n gebroke man gelyk toe hy die veld in Lissabon ná die game verlaat. Hy sukkel al die afgelope jaar met die Barça-president, Josep Maria Bartomeu, en die Camp Nou-hiërargie oor die rigting waarin die klub gaan. Messi is een van nege sterre in die Barcelona-span wat ’n nul in brutale Spaanse mediagraderings gekry het. Aan die einde van Mei het die klousule in sy kontrak verval wat hom toelaat om aan die einde van elke seisoen gratis te vertrek.