OUDTSHOORN. – ’n Ou van Bridg­ton is Woensdag in die plaaslike streekhof skuldig bevind op twee klagte van aanranding met die doel om ernstig te beseer en twee van ontbloting. Die 23-jarige Sergio Oktober het ’n pleit- en vonnisooreenkoms met die staat aangegaan. Hy’t opgeskorte vonnisse van 13 jaar gekry en is vir 2 jaar onder huisarres geplaas. Hy’t op 10 November 2019 die 49-jarige Vivienne Levendal geklap en weggestoot en ’n 14-jarige meisie geklap en geskop. Op dieselfde dag het hy sy broek afgetrek en sy penis aan die 54-jarige Shirley Draai en die 14-jarige meisie gewys. Volgens hom was hy daai dag met die klaers in rusies betrokke en hy was woedend. Hy het almal intussen verskoning gevra en is vergewe. Brandon Smith, die staatsaanklaer, sê Oktober­ het voor die twee vroue grootgeword. Hy sê Oktober is aan ernstige mis­dade skuldig bevind. Streeklanddros Sylvia Mandla het vir die vonnis in ag geneem dat Oktober skuldig gepleit het en ’n eerste oortreder is. Hy is onderskeidelik tot drie en vyf jaar vir die aanrading gevonnis en vyf jaar vir die twee klagte van ontbloting wat saam geneem is vir vonnis. Ál die vonnisse is voorwaardelik vir vyf jaar opgeskort. Hy is ook tot 24 maande korrektiewe toesig gevonnis. Dit behels onder meer huisarres vir 24 uur per dag, behalwe vir kerk- en werkdoeleindes. Hy mag ook nie alkohol en dwelms gebruik nie.