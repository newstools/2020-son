KLEIN Leo Williams was ’n groot fan van motorklubs. Wanneer hulle vir shows uit die Kaap na die Weskus gekom het, is hy spesiaal by die huis gaan haal. Die afgelope naweek het ’n menigte karklublede weer so gemaak ter ere van dié kind wat doodgeskiet is. Dit was ’n geleentheid waar die jong seun se afwesigheid seer aangevoel is. Sy dood het die hele land geruk. Sondag wou die motorklubs hom vereer. Hulle het ter ere van hom ’n Park Off Candlelight-diens gehou. Thyrone Williams, gemeenskapsleier in Laingville en familiewoordvoerder, sê dit was ’n groot sukses. Roudienste is vir die hele week beplan, sê Williams. Gisteraand sou ’n gedenkdiens in Duikerlaan 124 gehou word. “Woensdag (vandag) om 18:30 sal ’n diens gehou word by die huis waar die voorval plaasgevind het. Kranslegging “Donderdagaand (môre) sal daar weer ’n diens by sy pleegma, antie Cathy (Thomas), se huis gehou word.” Williams sê hulle beplan om Vrydagaand ’n kranslegging te doen by die plek waar Leo geskiet is. Saterdag sal hy vanuit die plaaslike sportgronde in Laingville begrawe word.