RUSWAHL Samaai is nie tevrede met hoe hy Sondag die verspring-item op die Diamond League-byeenkoms in Stockholm, Swede, gewen het nie. Dit is omdat Samaai nie saamstem met ’n omstrede nuwe reël van die beheerliggaam, World Athletics, nie. Volgens die beheerliggaam word die atleet wat die beste afstand in die laaste ronde spring as die wenner aangewys – nié die persoon wat algeheel die verste afstand gespring het nie. Die 28-jarige boorling van die Paarl het met sy heel laaste poging die oorwinning gegaps toe hy die maatband tot 8,09 m laat rek het. Onregverdig Dit was Samaai se derde loopbaansege in hierdie reeks. Maar Samaai het oor sy oorwinning getwiet: “Ek het die kompetisie gewen met ’n formaat wat onregverdig is teenoor die man wat die beste afstand gespring het. “Ons item is eenvoudig. Die persoon wat die verste spring, wen die kompetisie, maar nie hierdie keer nie. “Met 8,13 m kry jy die tweede plek en met 8,09 m wen jy die kompetisie.” In die eerste ronde het Samaai ’n afstand van 8,07 m gespring. Dit het hom onmiddellik die voorsprong gegee. In Samaai se volgende vier rondes kon hy nie verder as 8 m spring nie. Sy pogings was 7,80 m, 7,79 m, 7,67 m en ’n onwettige sprong. Thobias Montler (24) van Swede het in die tweede ronde die beste sprong van die dag gelewer met ’n afstand van 8,13 m. Met sy laaste poging kon Montler egter net 8,06 m vermag. Hy moes toe met die tweede plek tevrede wees. Kristian Pulli van Finland het met 8,02 m in die derde plek geëindig. In die nuwe formaat van die kompetisie dring die voorste drie springers ná vyf rondes deur na ’n “mini-eindstryd”. Dit gee Samaai en Pulli effektief nog ’n geleentheid om sake teen Montler uit te spook. Toe dit regtig saak maak, was Samaai se poging in die heel laaste ronde die beste en hy het met die titel weggestap.