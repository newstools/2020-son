OUDTSHOORN. – Die saak teen ’n ou wat na bewering petrol op ’n man gegooi het en hom aan die brand wou steek, is Maandag in die Oudtshoorn-streekhof vir uitspraak uitgestel. Dít ná die getuienis van die beskuldigde en die slotargumente van die staat en die verdediging. Justin Lewis, van Bridgton, het glo op 15 September 2019 in Dikkoplaan petrol op Edward Sheron gegooi omdat sy vriendin by hom geskuil het. Skrikmaak Lewis staan tereg op ’n klag van poging tot moord Hy pleit onskuldig en voer aan dat hy Sheron net wou skrikmaak toe hy ’n “klein bietjie petrol” in sy rigting gegooi het waar hy in sy huis se deur gestaan het. Dit was glo boonop nadat Sheron gedreig het om hóm dood te skiet. Sheron het egter getuig dat dit twee liter brandstof was en dat Lewis probeer het om ’n vuurhoutjie aan te steek toe die vrou hom met ’n koppie teen sy kop gegooi het. Volgens hom was die skietdreigement weer net om Lewis bang te maak omdat Sheron lankal nie meer ’n vuurwapen in sy besit het nie. Sheron beweer ook dat die vrou niks met Lewis te doen wou hê nie en sy het hom om beskerming gevra. Erken Lewis het Maandag getuig dat hy nie vuurhoutjies by hom gehad het nie, maar onder kruisverhoor erken dat iemand kan sterf indien hy met petrol aan die brand gesteek word. Die staatsaanklaer, Brandon Smith, het die hof gevra vir sy skuldigbevinding aan die klag van poging tot moord omdat hy spe­siaal huis toe is om die petrol te gaan haal.