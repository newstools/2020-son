DIE Brumbies het Vrydag seker gemaak dat hulle gasheer gaan speel vir die eindstryd van die Superrugby AU-kompetisie met ’n bonuspuntsege van 31-14 oor die Force in Canberra. Die rustydtelling was 10-7 in die tuisspan se guns. Die game sal ook onthou word vir die skeidsregter, Amy Perrett, wat geskiedenis gemaak het. Perrett het die eerste vrou geword wat beheer van ’n Superrugy-kragmeting geneem het. Sy het haar uitstekend van haar taak met die fluitjie gekwyt. Haar vertoning kan die weg baan vir vroue refs om voortaan meer hoëprofiel mans-games te blaas. Allan Alaalatoa (kaptein) se span het altesaam vyf drieë teenoor die twee van die Force gedruk. Alaalatoa het agterna oor sy span se vertoning aan die TV-kommentator George Gregan gesê: “Die Force het goed begin in die eerste helfte wat ons van meet af op die agtervoet geplaas het.  Ons het egter goed teruggekom. In die tweede helfte het die spelers wat van die bank af opgekom het, ‘n groot verskil gemaak. “Dit is spesiaal vir ons om seker te maak van ‘n plek in die eindstryd. Ons moet egter seker maak ons behou die momentum wanneer ons volgende week (in die laaste liga-wedstryd) teen die Reds te staan kom.” Die Force, wat steeds wenloos in die kompetisie is, se kaptein, Ian Prior, sê al was hulle uiteraard teleurgesteld met die uitslag, was hy egter tevrede met die “guts” wat sy span gewys het. “Ja, ons het wel weer verloor, maar ek is steeds trots oor die boys se effort. Hulle het baie hart en karakter gewys,” het hy gesê. Tom Banks, die heelagter van die Brumbies, het met voortreflike spel veral in die eerste helfte vorendag gekom.  Banks was nie net ’n doring in die vlees van die Force met sy goed berekende skoppe en aanvallende spel nie, maar hy het ook ’n puik drie net voor die rustyd gedruk. Dit was die tuisspan se tweede drie van die game nadat Tom Wright in die 33ste minuut ’n swak skop van die Force uitgebuit het.  Die Brumbies het die bal opgeraap en ’n teenaanval geloods wat tot ’n drie van hul linkervleuel uitgeloop het.  Die losskakel, Bayley Kuenzle, het met beide doelskoppe misluk. Die Force het eerste bloed in die game geruik toe hul flank Fergus Lee-Warner met ’n kraglopie naby die Brumbies se doellyn vorendag gekom het. Die span van Perth se harde werk was met die eerste drie beloon nadat hy van meet af volgehoue druk uitgeoefen het. Die skrumskakel en kaptein, Ian Prior, het die ekstras bygevoeg om sy span met 7-0 te laat voorloop. Na die rustyd het die besoekers in die 55ste minuut weer toegeslaan met ’n drie van hul losskakel, Jono Lance. Hulle het met goeie fasespel  druk uitgeoefen totdat Lance ’n gaping geslaan het. Prior was weer in die kol met die strafdoel om die telling 17-14 te maak.Die span van Canberra het hierna die krane behoorlik oopgedraai. Drieë deur die plaasvervanger, Len Ikitau, en die vleuel Andy Muirhead het die game heeltemal buite bereik van die Force gevat. Puntemakers: BRUMBIES – drieë: Tom Wright, Tom Banks, Will Miller, Len Ikitau, Andy Muirhead; doelskoppe: Bayley Kuenzle (3) FORCE – driee: Fergus Lee-Warner, Jono Lance; doelskoppe: Ian Prior (2)