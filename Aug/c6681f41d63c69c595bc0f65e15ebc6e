MAAK oop! “Meneer die President, dis tyd, vóór die mense van hongerte en armoede vergaan.” Dít was gister die pleidooi van premier Alan Winde dat die harde lockdown in die land se staalbande moet verslap sodat die bloeiende ekonomie nie totaal sterf nie. In Winde se weeklikse digitale mediakonferensie het hy met statistieke uitgewys hoe sommige sektore deur die pandemie op hul knieë gedwing is en hoe derduisende huishoudings geniepsige finansiële terugslae beleef waarvan hulle nie maklik gaan herstel nie. Gister is daar openlik gegons oor wat pres. Cyril Ramaphosa aan sy uitgemergelde “fellow South Africans” gaan sê oor die pad vorentoe. Die groot kwelvrae is die toerismebedryf en die verbod op alkohol en tabak. Ramaphosa sal na verwagting die nasie binnekort toespreek. Die regering is onder hewige druk, veral oor entjies. Suid-Afrika is die enigste land ter wêreld wat so taai daaroor is. Die land se koffers het die afgelope vier maande miljarde rande aan belasting verloor terwyl die black market vir entjies floreer. Winde het sy konferensie gebruik om Ramaphosa direk aan te spreek. “Die Wes-Kaapse regering het hard en effektief gewerk om die pandemie te pak. “Meneer die president, dis nou tyd om werkloosheid te beveg met dieselfde vasbeslotenheid as waarmee ons teen die pandemie geveg het. Ons is bewus van die risiko van ’n tweede golf van infeksies, maar ons monitor elke infeksie in die provinsie. “Die tweede pandemie, hongersnood en werkloosheid, is nou ons realiteit – en dis erger as die corona-virus.” Hy sê die armste 10% van die landsburgers het tydens die pandemie 55% van die jobs verloor. Die persentasie met geen voedselsekuriteit het van 25% na 47% opgeskiet. Honger kinders het van 8% na 15,2% gestyg. “In die Wes-Kaapse informele sektor sit meer as 38 000 mense sonder ’n inkomste. “In die toerismebedryf het meer as 104 000 mense hul jobs verloor. Heropen die ekonomie!” Gr. 7’s en gr. 12’s het 25% van hul skooldae verloor. Hoe meer leerders wegbly uit die skool, hoe groter is die kanse dat hulle nie skool sal klaarmaak nie. Dít verminder dan ook húl kanse op geskoolde werk. Verby Winde wys egter uit hy stem saam dat die harde lockdown aanvanklik baie nodig was om die storm af te weer. Hy sê die onmoontlike is moontlik gemaak met die oprigting van veldhospitale wat ten spyte van foute sukses behaal het. Winde sê ook veldhospitale in die provinsie het nou minder pasiënte, wat onderstreep dat die piek verby is.