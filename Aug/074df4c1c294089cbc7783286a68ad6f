DIE Williams-span in Formule 1 is deur die Amerikaanse beleggingsfirma Dorilton Capital gekoop nadat dit in Mei as te koop aangebied is. Die aankondiging kom in die week wat al tien F1-spanne die nuwe Concorde-ooreenkoms onderteken het om 'n meer gelyke speelveld vir die toekoms te verseker. Die Williams-naam sal behoue bly onder die nuwe eienaars en hulle het ook geen planne om vanaf hul tradisionele basis in Grove, Oxfordshire, te verhuis nie. In 'n verklaring sê Williams: "Dit is die begin van 'n opwindende nuwe era in die geskiedenis van Williams, wat saam met sy nuwe eienaar goed geposisioneer is om voordeel te trek uit die oorweldigende reëlveranderinge wat in die Formule 1 met die nuwe Concorde-ooreenkoms kom." Williams is een van F1 se suksesvolste spanne met sewe bestuurderkampioenskappe en nege konstruksietitels sedert hulle in 1977 die eerste keer onder spanhoof, Sir Frank Williams, aan F1 begin deelneem het. Jacques Villeneuve het in 1997 die laaste van hul titels gewen. Die span kon ook slegs een (in 2012) oorwinning die afgelope 16 jaar behaal. Claire Williams, die spanbaas, sê: "As familie het ons die span altyd eerste gestel. Die span bly steeds ons prioriteit aan die begin van die nuwe proses en ons beoog om die span weer suksesvol te maak en om ons mense te beskerm."