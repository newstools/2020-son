LAINGVILLE. – Hande in die lug – soos ’n mens in ’n oorlogsone maak – het sy die cops tegemoetgestap om hulle in te lig. Daardie selfde hande swaai nou in die lug van wanhoop, want haar sonskynkind met die mooi smile is dood. Die datum 31 Julie is vir altyd in Cathy Thomas se geheue ingeprent. Nie net was dit die dag wat die vissersgemeenskap in rep en roer was in betogings oor behuising nie. Dit was die dag toe ’n koeël, na bewering afkomstig uit ’n vuurwapen van ’n lid van die polisie se eenheid vir openbare orde (Pops), haar pleegkind Leo Williams (9) in die kop getref het. Hy het in hul huis saam met sy oom Angus Thomas gesit en TV kyk. Bloed Leo was stellig salig onbewus van die drama wat hom buite afgespeel het. Wat is dan lekkerder vir ’n kind as om voor die TV te sit? Maar dit was ’n bullet wat hom net daar in ’n plas bloed laat beland en vir amper drie weke lank dapper om sy lewe in die Rooi Kruis-kinderhospitaal laat veg het. Handdoek het die dapper klonkie beslis nie ingegooi nie, maar dit was ’n stryd wat hy Maandag gewonne moes gee toe die masjiene afgeskakel is wat hom aan die lewe gehou het. Cathy is kwaad. Wie kan haar ook blameer? Agt koeëls het immers die sinkhokkie deurboor waarin hulle woon. ’n Hartseer Cathy het gister aan Son vertel die dag van die skietery het die cops blindelings in die strate begin skiet. Sy sê toe sy by die cops gepleit het, het hulle eerder op haar gevloek. Sy vertel: “Ek het uitgekom en hulle gevra om assegodseblief op te hou skiet oor hier kinders is wat buite speel. “Hulle het vir my gesê ek moet ‘in my f*kk*n huis ingaan’. “Dit was skaars 10 minute later, toe kom sê my seun se vriend vir my Leo is geskiet. Toe ek daar kom, was ek baie kalm en het met Leo gepraat. “Ek het vir hom gesê ek het hom baie lief.” Volgens die mamma het sy gevra dat hulle die ambulans bel. Haar seun is saam hospitaal toe en sy is later kom haal. Sy sê toe sy by die hospitaal kom, kon sy in die dokter se oë sien dit is ernstig. Die dokter het aanbeveel dat Leo vir ’n scan gaan oor hy baie seergekry het, vertel sy. Cathy sê die dag toe hy by die Rooi Kruis-kinderhospitaal aan masjiene gekoppel is, het hy sy liggaam beweeg en weer op die dag wat die masjiene afgeskakel is. Sy sê die manier waarop Leo dood is, maak haar woedend. Sy meen sy moordenaar sal geïdentifiseer word wanneer die bullet uit sy kop gehaal word. Plofbaar Thyrone Williams, ’n gemeenskapsleier en die familie se woordvoerder, sê hulle gaan ’n siviele eis teen die minister van polisie, Bheki Cele, bring. Hy sê die situasie in Laingville is tans plofbaar en hy weet nie wat gaan gebeur nadat Leo begrawe is nie. Thyrone sê: “Die gemeenskap is in rou gedompel. “Ek wil nie eens myself indink wat hulle gaan doen nie. Hulle is woedend vir die polisie, veral Leo se pa. “Elke polisieman wat hy raakloop, wil hy sommer aanvat.” Volgens hom is die ondersoekbeampte van die onafhanklike polisie- ondersoekdirektoraat (Opod) gereeld met hulle in kontak. Hy sê Opod wag op die uitslag van die lykskouing voordat verdere stappe gedoen word. ’n Opod-woordvoerder, Ndileka Cola, sê die scope van hul ondersoek het nou verander van poging tot moord na een van sterfte weens polisie-optrede. 