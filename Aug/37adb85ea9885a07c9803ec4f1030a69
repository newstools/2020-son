DIE Valke het verskeie sleutelaanstellings bekendgemaak wat reeds vanaf 1 Augustus van krag is. Drie provinsies het nuwe hoofde gekry. Maj. Genl. Obed Ngwenya is as die nuwe Valke-hoof in die Oos-Kaap aangestel. Ngwenya, met meer as 30 jaar se ervaring in die polisie, was voor sy aanstelling die provinsiale bevelvoerder van die eenheid teen ernstige misdade in Mpumalanga. In Gauteng is maj. genl.  Ebrahim Kadwa as die provinsie se nuwe Valke-hoof aangestel. Kadwa het in 1985 by die polisie aangesluit en is in 2007 as afdelinghoof van operasies binne die eenheid teen ernstige misdade by hoofkantoor aangestel. Maj. Genl. Lestja Senona is as Valke-hoof van KwaZulu-Natal aangestel. Senona het in 1985 by die polisie aangesluit en was voorheen afdelinghoof van projekondersoeke by die polisie se hoofkantoor. Brig. Msizi Nyuswa is ook nou die nuwe provinsiale bevelvoerder van die eenheid teen ernstige misdade in KZN. Nuyuswa, met 30 jaar se ervaring, is in 2017 as die eenheidbevelvoerder van dieselfde eenheid aangestel en was later ook die provinsiale koördineerder. Brig. Trevor Hoys is die nuwe provinsiale bevelvoerder van die eenheid vir ernstige kommersiöle misdade in die Wes-Kaap. Lt. Genl. Godfrey Lebeya, nasionale Valke-hoof, het die aanstellings verwelkom.