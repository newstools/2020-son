’N OORLOG wat tussen die Mobsters- en Ferodo-bendes aan die gang is, het veroorsaak dat twee onskuldige tieners tans vir hul lewe veg. Tyra-Lee Rossouw (13) en Ruben Breyers (15) is gewond toe dié twee groepe op mekaar losbrand. Die voorval het Saterdag om 19:05 in Klipbokstraat in Scotts­dene, Kraaifontein, plaasgevind. Die twee het in die straat geloop toe die skietery skielik uitbreek. Ruben is in die regterbeen gewond. Rossouw, ’n lid van die Verenigende Gereformeerde Kerk se brigade, moes Sondag ’n noodoperasie ondergaan om haar een nier te verwyder nadat dit in die skietery beskadig is. Haar derms en ribbes is ook in die voorval beskadig. Geskok Son het gister berig oor die skietdood van Danwill Sofat (19). Hy is dieselfde aand omstreeks 18:30 in Williesingel, Scottsdene, geskiet. Felicia Appel, kaptein van die brigade, het aan Son gesê sy was geskok toe sy hoor Tyra-Lee is geskiet. Sy beskryf haar as ’n voorbeeldige meisiekind na wie jy kan opkyk. Appel vertel: “Toe ek Saterdag hoor sy is raak geskiet, was ek so verstom. “Sy’s ’n baie stil meisiekind met baie mooi maniere. Sy sou nooit met jou teëpraat nie. Ai, daar is so baie goeie dinge wat ek van Tyra-Lee kan sê.” Volgens Appel maak Tyra-Lee goeie vordering in die hospitaal. “Haar niere is beskadig en haar ribbes. Ai, sy’t sommer baie seergekry. Nou met Covid-19 kan ’n mens haar nie eens in die hospitaal besoek nie. “Hulle sê sy sal binnekort huis toe kom. So, sy gaan mooi aan.” ’n Polisiewoordvoerder, Mihlali Majikela, sê die Kraaifontein-polisie ondersoek sake van poging tot moord. “Die Kraaifontein-polisie ondersoek ’n skietvoorval wat omstreeks 19:05 in Klipbokstraat, Scottsdene, gebeur het. ’n Meisie (13) en ’n seun (15) is gewond. “Die slagoffers is vir behandeling na die naaste hospitaal geneem. Nog geen arrestasies is gemaak nie.” Majikela vra dat enige een met inligting die ondersoekbeampte, Elton Luyt, bel by 082 469 3319 of Crime­ Stop by 08600 10111.