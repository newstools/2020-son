RED BULL Leipzig-manager, Julian Nagelsmann, reken sy span is gereed is om met die room van Europese spanne te kompeteer. Nagelsmann se uitlatings volg nadat Leipzig Atletico Madrid geskok het met ‘n sege van 2-1 Vrydag in Lissabon (Portugal) om na die Champions League se halfeindronde deur te dring. Die verassingpakket van Duitsland se Bundesliga kom nou teen 'n sterbelaaide Paris Saint Germain van Frankryk te staan. Die 33-jarige Duitser is ook die jongste manager wat ‘n span tot 'n halfeindstryd kon bevorder. Volgens Nagelsmann kan hy ook nie wag om swaarde te kruis met sy landgenoot en eweknie van PSG, Thomas Tuchel, nie. "Wedstryde teen Thomas is altyd baie interessant,” verduidelik Nagelsmann. “Dis omdat hy ‘n baie goeie idee het hoe om sokker te speel. Ek hoop dat ek ook met ‘n goeie idee kan opkom. “Ek verwag my spelers sal vertoon soos hulle teen Atletico gespeel het.” Die 46-jarige Tuchel het 13 jaar gelede Nagelsmann afgerig toe hulle saam op Augsburg se boeke was. Knaende beserings het egter Nagelsmann se loopbaan gekniehalter. Gevolglik het hy ‘n scout geword by Augsburg vir Tuchel. 