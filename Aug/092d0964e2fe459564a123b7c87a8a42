RONALD Koeman is voor in die koor om Quique Setién as manager van Barcelona te vervang. Daar word verwag dat Setién binnekort die trekpas sal kry ná sy vergadering met Barça se tegniese direkteur, Eric Abidal. Barcelona se vernederende nederlaag van 2-8 Vrydag teen Bayern Munich in die kwarteind van die Champions League was die laaste strooi vir die Catalans. Boonop kon Setién ook nie Barça se La Liga-titel suksesvol verdedig nie. Barça het as naaswenner uitgetree met sy grootste rival, Real Madrid, wat die titel gewen het. Daar word nou hewig bespiegel dat die 57-jarige Koeman, ’n voormalige kaptein van Barça, die leisels gaan oorneem. Vergoeding Koeman, wat Nederland tans afrig, het ook spanne soos Everton en South­ampton in die Premierliga afgerig. Koeman is ook die gunsteling van Barça se president, Josep Maria Bartomeu. Barcelona sal egter aan Nederland moet vergoeding betaal om Koeman uit sy kontrak te kry. Die naam van die voormalige Tottenham manager Mauricio Pochettino is ook in die hoed. Dis omdat Barça se direkteur van sokker, Ramón Planes, op sy beurt die dienste van Pochettino bo dié van Koeman verkies. Laurent Blanc, Xavi en García Pimienta word ook oorweeg vir die hot seat.