LEWENSLANK. Dis hoe lank Sizwe Jika (28) in die tjoekie gaan deurbring vir die moord op Kelly Bain (26). Jika is Donderdag vir 'n tweede keer in die Baaise hooggeregshof op 'n klag van moord gevonnis. Hy dien reeds tronkstraf uit vir die moord op Anne Smit (86) in Mei 2018 by haar huis in Kamma Park. Hy is in Junie tot 20 jaar tronkstraf daarvoor gevonnis. Luidens 'n polisieverklaring het Jika op 25 Julie 2018 by Bain se huis in Brymore ingebreek. Toe sy hom konfronteer, het 'n struweling onstaan. "Hy het haar oorrompel en verskeie kere gesteek voordat hy haar verloofring van haar vinger afgehaal het. "Terwyl hy die huis deursoek het, is hy verras deur Bain se verloofde, Christopher Bonus, wat vir middagete opgedaag het. 'n Struweling het tussen die mans ontstaan waarna Jika dit reggekry het om te vlug. "Bain, wat ten tyde van die voorval met haar een maand oue baba met kraamverlof was, het aan haar beserings beswyk." Jika moet binnekort weer in die hof verskyn vir die moord op Anne Ferreira (83) wat in Mei 2018 in haar huis in Summerstrand verwurg is. Die moorde van Smit, Ferreira en Bain het binne 'n tydperk van drie maande gebeur. Lt. Genl. Liziwe Ntshinga, polisiekommissaris, het die vonnis verwelkom. Ntshinga het die ondersoekbeampte AO. Rudolf Baxter sowel as die nasionale vervolgingsgesag geloof vir hul goeie werk. Sy sÃª dit is duidelik dat die beskuldige geen respek vir ander mense se lewens het nie. "Om sulke grusame misdade in 'n tydperk van drie maande te pleeg, wys sy gebrek aan emosie en dat hy harteloos en 'n wrede misdadiger is."