DIT is eiesoortig met ‘n ryk erfenis en daarom was inwoners van die Bo-Kaap in rep en roer oor stories van ‘n casino-aansoek in die omgewing. Die nuus blyk te wees van ‘n kennisgewing in die staatskoerant oor ‘n aansoek vir ‘n bookmaker’s lisensie deur ClevaBets. News24 berig dat teen Donderdagoggend het meer as 4000 inwoners reeds ‘n petisie teen die aansoek onderteken. Onder die besware is dat die dobbelplek na aan talle godsdienstige instellings en openbare en godsdienstige skole is. Daar word ook genoem dat dit die verkeer sal ontwrig en parkeer-probleme in die omgewing sal veroorsaak. “Tye verander, maar die ryk geskiedenis van die gebied sal sleg deur ‘n casino beïnvloed word,” reken Adeela Jabaar. Ashmaan Timol noem: “Ons wil die Bo-Kaap uniek hou. Dit het ‘n ryk Islam-erfenis.” ClevaBets se hoof van regsake, Morne Pieterse, het aan News24 verduidelik hulle wil ‘n aanlyn  booking begin. Volgens dobbelwetgewing wanneer jy aansoek doen vir ‘n lisensie, hetsy aanlyn of nie, moet jy ook aansoek doen vir ‘n perseel van waar die besigheid bedryf word. Pieterse beklemtoon: “Geen winkel gaan oopmaak nie, en geen casino gaan gebou word nie.” Na wat berig word het hy aanvanklik aan News24 genoem dat ‘n kleingroep administratiewe personeel vanaf ‘n klein kantoor op die perseel sou werk. Hy het egter ‘n dag later genoem dat hulle van plan verander het. Pieterse noem aan News24: “Ek het die besluit om die plaaslike gemeenskap nie verder te ontstel nie en verskuif my kantoor na ‘n ander perseel. Ek respekteer die verskillende geestelike oortuigings.”