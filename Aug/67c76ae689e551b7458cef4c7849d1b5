PRIVAATBESIT… Sekerlik
die grootste vloekwoord in beroepsrugby naas kwotas. Noem dié
woord net in die teenwoordigheid van ‘n gekose uitvoerende raadslis op ‘n
provinsiale rugbyunie, en jy word sommer summier uitgekreet as iemand wat teen
die transformasie van die sport en gelyke geleenthede is. Ek vind dit
egter vreemd want sport ­word wêreldwyd as van die grootste ondernemings
bestuur. Vat net die
Liveprool-sokkerklub, wat uiteindelik 30 jaar se hartseer kon stil om weer die
Engelse Premierliga te wen. Dit het ‘n
verandering in eienaars (Fenway Sports Group) geverg om nuwe rigting aan dié
klub te gee. Fenway het
in Oktober van 2012 by Anield kom oorneem en agt jaar en baie geduld later is
hulle weer die room van Engelse sokker.  Voeg
ook by dat hulle verlede jaar die Uefa Champions League (sesde keer) en Club
World Cup gewen het, dan is dit duidelik dat Fenway goeie investering gedoen
het, want Liverpool tel nou weer onder die rykste klubs in die wêreld. Nou kom ek vat
jou nou na ‘n mislukte voorbeeld in rugby waar privaat-eienaarskap ‘n nuwe era
van suksesvolle investering in Oos-Kaapse rugbytalent moes teweegbring. The Greatest
Rugby Company in the Whole Wide World (GRC) het so ampers twee jaar gelede dit reggekry om die
Suid-Afrikaanse Rugbyunie (Saru) te oortuig om ‘n meerderheidsaandeel in die
Southern Kings-franchise aan hom te verkoop. Die Oostelike Provinsie Rugbyunie (OPRU) sou
net ‘n minderheidsaandeel besit, wat hy nog steeds doen. GRC se
oorname is met groot aankondigings bevestig – hy het klaar ‘n hoofborg in
motovervaardiger Isuzu vir die franchise bekom. Kwaliteitspelers
en afrigters sou gekontrakteer word om die Kings kompeterend te maak in ‘n taai
Pro14-kompetisie. Meer borge
sou aanboord kom, maar die realiteit het toe die consortium van die GRC se
eienaars in die gesig gestaar. Jy moet geld kan spandeer om geld te maak en soos Fenway met Liverpool sukses te verseker. Die GRC kon nooit sy eie kapitaal na die tafel bring nie, met sy proses
om ná die omstrede ontslag van Deon Davids as hoofafrigter  ‘n
nuwe breier aan te stel, sou in ‘n media sirkus verander. Nick Mallett
is as rassis uitgekreet deur ‘n voormalige adjunkpresident van die Oostelike
Provinsie Rugbyunie, omdat hy deur die GRC as lid van die paneel gekies is om met
die aanstelling van ‘n nuwe afrigter te help. Peter de Villiers,
voormalige Springbokafrigter en beskou as die mees gekwalifiseerde kandidaat, se
kwalifikasies sou in twyfel getrek word, met die hele proses wat daarna afgelas is. En soos jy
al reeds weet is die Kings terug in die besit van Saru en die toekoms lyk
duister. Volgens
gerugte sien die OPRU se bestuur kans om weer oor te neem, maar die realiteit is,
hulle het nie die kapasiteit om ’n franchise te bestuur nie. Dié unie gaan ook nog gebuk onder omstredenheid, met kriminele klagtes wat vier van sy lede in die gesig staar. Dan hou sy uitvoerende raadslede ook daarvan om in whatsapp-groepe met mekaar oor sensitiewe aangeleenthede te stry. Dit boonop agter dier rug van die OPRU-president, Andre Rademan. Geld en
groot hoeveelhede van 'n sake-eenheid of sakeman vertroud met sake in sport dien is nodig om rugby hier te red. Ongelukkig is daar maar min sulke maatksappye of sakemanne in Suid-Afrika wat in hierdie moeilike tye nog in ‘n rugbyspan  wil bestee, wat in die laaste drie jaar net vier
wedstryde kon wen. Dit is
egter al manier hoe Oos-Kaapse rugby gered kan word en sy regmatige plek
terug kan vat as ‘n krag in Suid-Afrikaanse rugby. Andersins moet
dié streek – ryk in swart rugbytalent – maar aanvaar hy is ‘n vervoerband van
talent vir spanne soos die Sharks, Bulls, Lions, Vrystaat en selfs die
Westelike Provinsie.