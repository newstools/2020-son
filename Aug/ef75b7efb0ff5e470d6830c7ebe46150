AJAX Cape Town sal verskoon word as hy nou al die vreugdevure laat vlam vat. Dis omdat promosie na die Premier-sokkerliga beslis in sig is vir die coach Calvin Marlin en sy spelers. Boonop het Ajax se grootste teenstander vir die liga-­ titel, die tweede geplaaste Moroka Swallows, twee punte weggesmyt met ’n draw van 0-0 teen TS Sporting. Marlin se troepe het Woensdag hul momentum behou met ’n sege van 1-0 oor Richards Bay. Dit gee hulle nóg ’n tree nader aan ’n historiese eerste liga-titel vir die klub. Abednego Mosia­tlhaga, die Urban Warriors se doelevraat, was weer sy span se held met die wendoel. Dit is ook Mosiatlhaga se 17de doel van die seisoen. Hy is nou goed op pad om met die Golden Boot-toekenning weg te stap. Aandurf Ajax het by twee geleenthede in die verlede so ampertjies die PSL gewen, maar het by die laaste hekkie gechoke. Dis ook veilig om te sê daar sal hierdie keer niks in sy pad staan nie. Ajax pak Tshakhuma Tsha Madzivhandila (TTM) môre voordat hulle Swallows drie dae later aandurf. Marlin sal ook hoop om sy ster-midfielder Grant Margeman terug te hê vir die stryd. Hierdie boorling van Bonteheuwel wat reeds ’n kontrak met Mamelodi Sundowns geteken het, het die wedstryd gemis weens ’n besering. Margeman kan straks ook môre in Ajax se stryd teen TTM uitsit omdat hy nog op krukke is. Volgens Mosiatlhaga is die vibe in die groep op ’n heel ander level. “Ons is baie positief omdat ons nog ’n tree nader is aan waar ons wil wees,” het die liga se top-striker gesê. “Terselfdertyd wil ons ook nie te ver in die toekoms kyk nie, maar wel na wat voor ons is – die stryd teen TTM. “Ek dink die klub het ook waardevolle lesse geleer uit laas seisoen se veldtog. “Dis toe ons toegelaat het dat Stellenbosch in die laaste paar wedstryde met die liga weghardloop. Sukses “Ons stel dié seisoen die foute reg om ons doelwitte te bereik,” het Mosiatlhaga bygevoeg. Mosiatlhaga se doelevernuf kan hom ook persoonlike sukses bring wat die kersie op die koek sal wees. “Ek gaan nie lieg en sê dat ek nie uitsien daarna nie. “Maar kom ons vat dit net een game op ’n slag en alles sal in plek val,” het hy gesê.