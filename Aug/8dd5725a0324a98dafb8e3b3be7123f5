NADAT ’n positiewe Covid-19-toets sy planne vir ’n terugkeer na internasionale atletiek in die wiele gery het, het ’n tweede toets op Wayde van Niekerk Saterdagaand negatief teruggekom. Van Niekerk, wat van ’n langtermyn-kniebesering herstel het, sou Saterdag by die Triëst-atletiekbyeenkoms in Italië vir die 400 m- en 100 m-wedloope aangetree het. Van Niekerk het die afgelope 14 dae in kwarantyn in Italië deurgebring nadat hy op 19 Julie daar aangekom het. Hoewel hy verskeie kere getoets is terwyl hy in kwarantyn was, was die finale Covid-19-toets Vrydag positief. Volgens sy bestuurspan het Van Niekerk gevra om ’n tweede toets af te lê. Die wêreldrekordhouer in die 400 m het toe negatief vir Covid-19 getoets. In-Site Athlete Management, die agentskap wat Van Niekerk verteenwoordig, het dié nuus bevestig. Ongelukkig vir Van Niekerk was dit te laat om vrystelling te kry om aan die byeenkoms in Triëst deel te neem. Uitslag Van Niekerk sou aan sy eerste internasionale wedlope sedert 2017 deelgeneem het. Peet van Zyl, van Niekerk se agent, sê: “Nadat hy positief getoets is, is hy weer getoets en dié keer was die uitslag negatief. “Die dokter wat na hom gekyk het, het aanbeveel dat hy vir bloedtoetse gaan omdat daar teenstrydighede is. “Die voorsorgmaatreëls wat vir die byeenkoms getref is, het hom egter verhinder om deel te neem, al het die 400 m-wêreldrekordhouer negatief getoets vir die virus.” Van Zyl het aan die Italiaanse publikasie La Gazzetta dello Sport gesê hy weet nie hoe Van Niekerk se toets positief kon wees nie. Hy sê: “Wayde het die hele week geoefen en nooit enige simptome getoon nie, nie eens nadat hy positief getoets is nie. Hy het nooit ’n koors gehad nie. “Die afgelope 14 dae is elkeen van ons vier keer getoets. Die laaste keer dat ons getoets is, is Donderdag.” Van Zyl sê Van Niekerk is nie blootgestel aan enige iemand wat hom kon besmet het nie. Hy verduidelik: “Ons was die hele tyd in afsondering. Ons was nooit by ander mense nie. Ons bly op ons eie vloer in ’n hotel met ons eie vertrek net vir ontbyt, middagete en aandete.” Veilig “Die afgelope 14 dae is elkeen van ons vier keer getoets. “Vrydagmiddag het ons gevra om weer getoets te word, want ons wou seker maak ons is veilig. “Ons was nog die hele tyd in afsondering. Ons het die hotel net verlaat om na die baan toe te gaan.”