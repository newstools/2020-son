MINDER as 48 uur nadat pres. Cyril Ramaphosa aangekondig het die verbod op die verkoop van alkohol- en tabakprodukte gaan gelig word, is sakke leeggeskud vir mnre. Drank en Entjies. In Elsies­rivier het Theodore Koopman en sy vriend Pat Waltscot nie toegelaat dat die kouefront hulle weghou nie. Die twee het R3 000 uitgegee op hul favourites. Dis genoeg vir ’n lekker jol wat hulle nog nie beplan het nie. “Ons gaan dit wegsit sodat ek nie hoef te worry dat ons nie het nie,” sê Koopman. Hy vermoed drankwinkels kan weer toekap. “Dinge kan weer skeefloop met bakleiery en messtekery en hospitaalgevalle. Maar ek het hoop dit sal nie gebeur nie.” Sy tjommie sê: “Dit voel lekker om weer drank te kan koop en dis goedkoop. Ek is ook bly die entjies is terug.” Koopman voeg by: “Ek het vir my one time genoeg gekry. So, as die prez weer besluit genoeg is genoeg, dan is daai sy problem. Ek is opgestock.” Denver Riddles sê die prez het ’n fout gemaak toe hy die drankwinkels gesluit het. Noudat dit weer oop is, sê Riddles: “Dis ’n vreugde vir die drinkers.” 