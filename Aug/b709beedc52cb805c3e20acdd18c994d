THAMI Tsolekile, voormalige Protea-paaltjiewagter, was sedert sy vroeë tienerjare reeds aan die ontvangkant van rassisme in krieket. Die 39-jarige Tsolekile, wat in 2016 vir 12 jaar geskors is weens sy betrokkenheid by wedstrydknoeiery in 2015, het Maandag skokkende aantygings op die radioprogram Marawa Sports Worldwide (MSW) gemaak. Gedreig Tsolekile, ’n boorling van Langa en ’n voormalige kaptein van die SA o. 19-span, die Cape Cobras en die Lions, het ook ’n striemende aanval geloods op Graeme Smith, direkteur van krieket by Krieket Suid-Afrika. Hy het beweer sy voormalige kaptein het gedreig om te bedank sou Tsolekile vir die Proteas herkies word. “Makhaya (Ntini) se storie twee weke gelede het my geraak,” het Tsolekile aan MSW se Robert Marawa gesê. “Dit het my in trane en pyn gelaat. Ek was deel van baie van daai voorvalle.” Nadat Tsolekile Marawa vertel het van sy ervaringe as ’n slagoffer van rassisme sedert hy 11 was, het hy ’n verklaring gelees wat hoofsaaklik aan Smith gerig was. Hy het gesê Smith was “magtig”, maar “onbewus” van die onreg in sy kamp. Tsolekile het gelees: “Graeme Smith, was jy ook onbewus daarvan dat ek dikwels op toer alleen terug Suid-Afrika toe gereis het? Was jy onbewus dat ek luidens die statistieke van 2010 tot 2015 die beste paaltjiewagter in die land was, maar steeds nie gekies is nie? “Was jy onbewus dat jy in 2012 gesê het ‘as Tsolekile speel, tree ek uit’? “Op toer het jy R300 000 of R400 000 gekry teenoor die R25 000 wat ek sou kry, maar jy was natuurlik onbewus daarvan.” Tsolekile was Smith se kaptein in die SA o. 19-span. Hy het in 2004 in drie toetse vir die Proteas onder Smith gespeel. Mark Boucher, jare lange paaltjiewagter van die span, is in dié tyd weggelaat nadat hy vorm verloor het. Boucher sou egter terugkeer en Tsolekile sou vir die volgende agt jaar koeldrank aandra. Toe Boucher in 2012 weens ’n oogbesering moes uittree, is die groot handskoene aan AB de Villiers toevertrou. ’n KSA-woordvoerder het kort voor druktyd aan Son gesê hule sal vandag aan Son repliek op Tsolekile se aantygings verskaf.