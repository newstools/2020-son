WIE mag op die Bellville-Paarl-roete operate? Dís die kwessie wat so gou moontlik opgelos moet word om te keer dat nog onskuldige mense hul lewe weens ’n vete tussen taxi-operateurs verloor. Die plaaslike minister van vervoer en openbare werke, Bonginkosi Madikizela, het gister tot hierdie slotsom gekom ná ’n meeting met taxi-operateurs. Madikizela het vroegoggend met afgevaardigdes van Santaco, Cata en Codeta vergader ná drie skietvoorvalle verlede week by die taxi-staanplek in Bellville. In die laaste skietvoorval is ’n taxi-operateur gewond. ’n Pendelaar is ook in die skietery doodgeskiet en nog een gewond. Na wat verneem word, hou die skietery verband met die gevegte tussen Codeta en Cata oor die Bellville-Paarl-roete. “Codeta se operateurs is weggejaag van die rank af. Hulle het gevrees vir hul lewe en toe van buite af begin operate,” het Madikizela gesê. “Cata hou vol niemand is weggejaag nie. So, die kwessie is volgens my nou opgelos. Die kwessie wat nou aandag moet geniet, is wie op die Bellville-Paarl-roete moet operate.” Hy sê dit is hartseer dat ’n pendelaar dood is as gevolg van sulke twis. “Vir my gaan dit net oor die veiligheid van die pendelaars. As ons die kwessie so gou moontlik kan oplos, kan die weermag en die polisie weer aangaan by plekke waar hul hulp meer benodig word.” Vrygelaat Intussen is ’n ANC-raadslid in Khayelitsha, Mlulami Velem, ook in hegtenis geneem in verband met Vrydag se skietvoorval. Hy is vrygelaat sonder dat hy aangekla is, sê die ANC-koukus in die Stad Kaapstad. “Ons doen ’n beroep op die polisie om die saak te ondersoek en as die raadslid skuldig is, moet hy aangekla word.” 