KLAGTE van diefstal en aanranding staar cops van Wellington in die gesig ná ’n raid verlede Sondag. Volgens Shanton Franse het cops die R12 000 wat hy in die huis gehad het, gevat oor hulle beweer hy dryf handel met drugs. Franse sê die geld was vir die herstel van sy stukkende motor. Nadat Franse in hegtenis geneem is, het die cops na bewering net R2 700 van die geld ingeboek. Franse beweer die cops het hom en sy vrou – tesame met sy twee neefs – ten aanskoue van sy sesjarige dogter aangerand. Volgens Franse is hulle met stokke en sambokke geslaan. Franse vertel: “Ek het van die winkel af gekom toe ’n vrag cops by ons huis optrek. “Ek was buite en hulle het op my gevloek en gesê ek moet plat lê. “Hulle het begin om my te skop en te trap. “Toe sê hulle ek moet die hek oopmaak. “In die huis het hulle ons verder aangerand. “Ons is met stokke en sambokke geslaan en geskop en getrap. “Hulle het ’n waslap oor ons gesigte gegooi en dan water oor ons gesigte. “Hulle het guns in die huis gesoek, en dít terwyl ons nie eens gangsters is nie. “Vir my vrou het hulle in ’n ander kamer aangerand. Sy is verskeie kere deur die gesig geklap. “Haar hande is ook met kookwater verbrand. “My dogter het gehuil en hulle gesmeek om op te hou. “Sy is nou bang om by die huis te slaap. Sy is by haar ouma.” Volgens Franse se ma, Sienna Franse, is die wasbak uitgeruk en die banke oopgesny op soek na guns. “Van die kaste se deure is afgeruk en van die vensters is stukkend.” Franse is dieselfde aand gearresteer en die volgende dag vrygelaat. Volgens kapt. FC van Wyk, ’n polisiewoordvoerder, is ’n saak van diefstal en aanranding geopen. Opod ondersoek die bewerings teen die cops.