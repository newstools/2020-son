DIE corona-virus het die wêreld se vinnigste man ingehaal. Usain Bolt is positief getoets vir Covid-19. Dié spoedvraat is in isolasie by sy huis in Jamaika nadat hy laas week sy 34ste verjaarsdag met ’n groot, maskerlose paartie gevier het. Bolt het vroeër in ’n video in die sosiale media gesê hy wag nog op sy toetsuitslae. Veilig Jamaika se gesondheidsdepartement het toe Maandag bevestig die wenner van agt Olimpiese goue medaljes het die corona-virus opgedoen. Die atletiek-superster, wat in 2017 uitgetree het, het in die video gesê: “Ek self-isoleer om veilig te wees en vat dinge rustig.” Die wêreldrekordhouer in die 100 m en 200 m sê hy is asimptomaties en het die toets Saterdag gedoen, ’n dag nadat gaste sonder maskers sy verjaarsdagpartytjie bygewoon het. Die spoedvraat het ’n foto van hom en Olympia, sy dogter wat in Mei gebore is, op Instagram gelaai en in die onderskrif van die foto het hy geskryf: “Beste verjaardag ooit.” Bolt se fans het hom in die sosiale media aangemoedig om vinnig te herstel. “Drink jou gemmertee,” het een geskryf. Ander fans het hom egter van roekeloosheid beskuldig. In ’n video van Bolt se verjaardagpartytjie is hy omring deur dosyne mense wat sonder maskers in ’n oop veld dans. Onder diegene wat die partytjie bygewoon het, is Raheem Sterling, die Jamaikaans gebore ster van die Engelse sokkerklub Manchester City. Ná Sterling se moontlike blootstelling is hy ook aangeraai om vir veiligheid in isolasie te gaan. Die daaglikse getal bevestigde gevalle in Jamaika was net ’n paar weke gelede minder as 10 per dag. Die afgelope vier dae het dit gestyg tot meer as 60 per dag. Jamaika het nou 1 612 bevestigde gevalle, 622 aktiewe gevalle en 16 sterftes weens die corona-virus. Amptenare skryf die toename in gevalle toe aan die heropening van internasionale grense en die feesvieringe tydens ’n langnaweek in Augustus. Hulle gee ook die skuld aan mense wat weier om maskers te dra en sosiale distansiëring toe te pas.