DIE geldigheid van die Springbokke se slagspreuk #StrongerTogether, van laas jaar se World Cup in Japan, het vandeesweek opnuut in die kollig gekom. Die besprekingspunt is opgehaal nadat prominente Bokke wat in Engeland se Premierliga rugby speel laas week besluit het om voor hul games nie te kniel ter ondersteuning van die #BlackLivesMatter-beweging (BLM) nie. Ondersteun Faf de Klerk en Lood de Jager is van die World Cup-helde wat besluit het om te bly staan. Nathi Mthethwa, minister van sport, wou by SA Rugby (Saru) en Mark Alexander, president van Saru, weet waarom dié spelers van Suid-Afrika oënskynlik nie die #BLM-beweging ondersteun nie. Jurie Roux, uitvoerende hoof van Saru, is Dinsdag in ’n aanlyn konferensie oor die Springbokke se optrede gepols. Hy het gesê: “Die #StrongerTogether-slagspreuk wat die Bokke in laas jaar se suksesvolle World Cup-veldtog gebruik het, geld steeds. “Ek sien geen rede dat die span nie stronger together is nie. Dis vreemd hoe alles wat (by die Wêreldbeker-toernooi) vermag is so gou vergete raak. “Ons het ’n sterk span en daar is geen rede om te glo iets het sedertdien verander nie. “Dit was juis een van die span se sterk punte: om uitdagings soos dié saam aan te pak.” Roux het wel bevestig Saru is intern besig met sy eie planne om dié organisasie “se boodskap oor te dra wanneer die spel plaaslik hervat word”. Hy het bevestig ’n aankondiging gaan vandeesweek gedoen word oor wanneer rugby in die land hervat sal word. “Ons hoop om volgende maand weer games te speel. “Daar moet in gedagte gehou word dat vlak 2 met nuwe regulasies kom waarop ons sal moet reageer. “Tog hoop ons om weer in September te kan speel. “Daar is verskillende formate vir ’n kompetisie waaroor ons nog moet besin. “Die regulasies sal bepaal hoe die agt spanne gaan speel: teen mekaar op een plek in ’n bio-borrel of tuis en weg van die huis af. “Die aankondiging sal aan die einde van die week van die regering af kom,” het hy bygevoeg.