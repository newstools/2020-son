DIE Blues het hul kanse lewend gehou om Nieu-Seeland se Superrugby Aotearoa-titel te wen. Dit is nadat hulle Sondag met die Highlanders met 32-21 in die Forsythe Barr-stadion in Dunedin afgereken het. Die rustydtelling was 24-16 in die besoekers se guns. Dit was die Blues se eerste oorwinning oor die Highlanders in Dunedin sedert 2011. Hulle het in hul laaste sewe wedstryde in die Forsyth Barr-stadion verloor. Die span van Auckland was na 55 minute met 32-16 gerieflik voor.  Die Highlanders het in die laaste kwartier met ’n geweldige aanslag gekom. Leon MacDonald (afrigter) se span moes dus met rotsvaste verdediging vorendag kom om die desperate Highlanders se aanslag af te weer. Patrick Tuipulotu, kaptein van die Blues, het die wedstryd as ’n naelbytstryd beskryf. “Alles het op die laaste vyf minute neergekom. Ons moes baie diep op die D (verdediging) delf. Ons het goed gedoen om uit te hou en uiteindelik met ’n oorwinning uit die stryd te tree.” Maar nadat die Blues die Highlanders geklop het, moet hulle op die span van Otago staat maak om die Crusaders volgende naweek ore aan te sit. Dit sal die Blues ’n beter kans gee om die toernooi te wen. As die Crusaders wen sal hulle verseker wees van die titel. As die Highlanders die ‘Saders klop, sal die daaropvolgende game tussen die Blues en Crusaders op Eden Park as ’n eindstryd  beskou word. Na die bonuspunt-sege teen die Highlanders is die Blues met 22 punte op die punteleer na ses kragmetings. Die Crusaders is bo-aan die log met 24 punte, maar het een game minder gespeel. Die Blues het volgende week ’n loslootjie terwyl die Hurricanes en die Chiefs mekaar volgende Saterdag in Wellington die stryd gaan aansê. Puntemakers: HIGHLANDERS - drieë: Ash Dixon, Shannon Frizell; doelskoppe: Josh Ioane; strafdoele: Ioane (3)BLUES - drieë: Akira Ioane, Finlay Christie (2), TJ Faiane, Ofa Tu’ungafasi; doelskoppe: Beauden Barrett (2); strafdoele: Barrett