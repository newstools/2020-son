SUID-AFRIKAANSE krieketspelers kan klaarblyklik nie ophou om mekaar uit te hardloop nie. Die spel se voortbestaan in die land word bedreig met amptenare wat links en regs afgedank word of bedank. Bewerings van rassisme en wedstrydknoeiery en ’n openbare moddergooiery is ook van die kwessies waarmee ’n beleërde Krieket Suid-Afrika (KSA) tans worstel. Meer Dié organisasie se direkteur van krieket, die voormalige Protea-kaptein Graeme Smith, verdien volgens sy voormalige spanmaat en aanvangskolwer Alviro Petersen ’n reuse-salaris van R450 000 per maand sedert hy in Desember in dié rol begin het. Petersen beweer ook dat Paul Harris, ook ’n voormalige Protea, in sy hoedanigheid as draaibalafrigter meer verdien as Charl Langeveldt en Justin Ontong. Langeveldt en Ontong, ook voormalige Proteas, is onderskeidelik die span se boul- en veldwerkafrigter en beklee die posisies voltyds, terwyl Harris as konsultant optree. Petersen was na bewering een van die manne wat betrokke was by die knoeiery van wedstryde in 2015 se Ram Slam T20-reeks. Hy is die laaste ruk baie uitgesproke oor verskeie kwessies in krieket. Hy gebruik die sosiale-media-platform Twitter om sy opinie te lug. Dit was juis in een van sy bekgevegte met onder andere Omphile Ramela, president van die Suid-Afrikaanse Krieketspelersvereniging (SACA), dat hy die bewerings oor Smith se salaris gemaak het. Dié boorling van Gelvandale (Port Elizabeth) het getwiet: “So jy dink regtig ’n gepolariseerde media sal dit publiseer... @Graeme­Smith49 verdien meer as die uitvoerende hoof, @NeilManthorp. Dit is R5,4 m. per jaar of R450 000 per maand. Paul Harris verdien meer as Langeveldt en Ontong, terwyl hy saam was @OfficialCSA verlede somer. Ek hoor nie nou die president van SACA nie ...” Petersen se twiet was in repliek op die Twitter-gebruiker Lawson Naidoo, wat Manthorp, ’n krieketskrywer, bedank het dat hy van die KSA-raadslede se salarisse op die lappe gebring het. Dis onbekend of die bewerings waar is, maar daar is wyd en syd in die media verkondig dat Thabang Moroe, KSA se geskorste uitvoerende hoof, sedert Desember sy volle salaris van nagenoeg R350 000 per maand kry. Terug Dít ten spyte daarvan dat hy weens beweerde wan­administrasie geskors is. ’n Woordvoerder van KSA het aan Son gesê hy gaan nie kommentaar lewer op Petersen se Twitter-bewerings nie. Intussen berig Netwerk24 die voormalige Protea Neil McKenzie is as kolfafrigter terug by KSA nadat hy by Bangladesj bedank het.