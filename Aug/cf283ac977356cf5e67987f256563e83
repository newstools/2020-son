RG SNYMAN gaan weens ’n kniebesering lank buite aksie wees. Dít kan vir ’n talentvolle jong speler soos Salmaan Moerat die weg baan om voortaan in die Bok-prentjie te kom. Snyman is laas jaar by die World Cup in Japan met groot welslae van die plaasvervangerbank as ’n lid van die Bokke se bomb squad aangewend. Van die bank het die atletiese Bok-slot saam met die res van die vaste vyf ’n groot impak gemaak. Die Bokke het sodoende die intensiteit in die enjinkamer behou. Dit het ’n groot rol gespeel in die Springbokke se sukses by die rugbyskouspel in Japan. Suid-Afrika is tans geseënd met ’n groot aantal jong slotte wat belofte toon om die step-up­ na hoëre louere te maak. Die 22-jarige Moerat het vanjaar – voor die inperking weens die corona-virus-pandemie – in die Superrugby-reeks met voortreflike inklimspel vir die Stormers vorendag gekom. Die voormalige kaptein van die Baba-Bokke, wat 2 m in sy rugbystewels staan en die skaal op 116 kg laat kreun, is nie net ’n uitstekende speler nie, hy is ’n puik leier. Die oudleerder van die Hoër­ Jongenskool Paarl kom uit ’n familie met ’n ryk rugbygeskiedenis. Benewens sy pa, Nazeem Moerat, het sewe van sy familielede voor eenwording in 1992 Saru-kleure verwerf. Moerat is al van ’n jong ouderdom geïdentifiseer as ’n speler wat diep spore in Suid-Afrikaanse rugby kan trap. Hy het reeds op ’n baie jong ouderdom op Superrugby-vlak sy stempel vir die Stormers begin afdruk. Hemelbesems Jacques Nienaber, die nuwe Bok-breier, hoef dus nie verder as Moerat te kyk om ’n speler soos Snyman se skoene by die Bokke vol te staan nie. Ander hemelbesems wat op Snyman se plek kan aanspraak maak, is spelers soos Marvin Orie van die Lions (wat reeds vir die Bokke uitgedraf het) en die talentvolle JD Schickerling, Moerat se spanmaat by die Stormers. Die belowende Schickerling se loopbaan was egter tot dusver deurspek met beserings. ’n Speler soos die Bulls se nuwe aanwins van die Cheetahs, Sintu Manjezi, kan ook groot opgang maak. Jason Jenkins, wat ook sy rugby by die span van Pretoria speel, is nog ’n slot wat vir die Springbokke hand kan opsteek­.­ Van al hierdie spelers is Moerat egter in die binnebaan vir ’n plek in die Springbok-groep. Dit is veral sy eienskappe as ’n leier wat hom bo die res laat uitstaan. Hy het beslis die potensiaal om in die toekoms nog die Bokke aan te voer.