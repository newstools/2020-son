ASHTON. – Nie net jaag die corona-pandemie mense se stres op nie, prepaid krag se prys styg vinniger as die infeksiesyfers. Baie mense van die Langebergstreek wil nou die munisipaliteit se kop behoorlik afbyt oor hoë kragtariewe. Baie inwoners het Son in kennis gestel dat hulle nou meer geld vir hul krag moet opdok. Van die inwoners is werkloos en sommiges is pensionarisse wat nie meer kan bybly met die kragprys se stygings nie. Een so ’n inwoner, Chrisjan Goeieman, sê sy goeie moed het nou al tot in sy skoene gesak. “Ek en my gesin kry bitter swaar en nou moet ons meer geld uit onse sakke haal om krag te koop,” sê Goeieman afgehaal. Goeieman sê hy is werkloos en hy skarrel maar hier en daar vir ’n job. Goeieman sê verlede maand het hy nog by die spaza shop R20 se krag gaan koop, dan kry hy ’n bietjie meer as net die R20 se eenhede. “Toe ek nou die dag weer R20 se krag gaan koop, het ek net 8 eenhede op my kragstrokie gesien,” vertel Goeieman. Volgens Goeieman het hy gedog dat daar fout met sy kragboks is oor dié al flenters is, maar toe hy weer gaan krag koop, was dit dieselfde min eenhede wat op die papiertjie verskyn. Goeieman het laas week sy kragboksie vir Son gewys. Daar was toe net 4,4-eenhede op. Hy het homself afgevra hoe hy met daai krag deur die week gaan kom en hoe sy gesin die pot aan die kook gaan hou. Nog ’n moerige inwoner, Jeff Lakey, sê hy het nog verlede Maandag R1 800 se krag gekoop. Lakey sê toe hy die krag inpunch, verskyn daar toe net 852 eenhede. “Ek kon toe nie glo wat ek sien nie en was baie teleurgesteld,” sê Lakey aan Son. Nog inwoners sê hulle is nie eens in kennis gestel oor die hoër tariewe nie. Sybil Konstabel sê sy moet nou haar sente omdraai, maar vir krag kan sy nie so baie geld betaal nie. Willy-John Gordon, ’n munisipale woordvoerder, het bevestig hy het Son se navraag ontvang. Gordon het egter nie ’n piep laat hoor nie.