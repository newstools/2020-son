EEN van twee vermeende gewapende rowers het gister in die Somerset-Wes-hof verskyn. Die twee word verbind met ’n rooftog wat Dinsdag op ’n juwelierswinkel in die Somerset Mall uitgevoer is. Die saak teen Esawa Bhambatna van Old Crossroads en Sakhile Valisi van Delft is tot Donderdag uitgestel. Valisi, wat in die voorval deur die polisie gewond is, was nie in die hof nie. Hy word nog in ’n hospitaal behandel. Doodgeskiet Die rooftog op die juwelierswinkel is Dinsdag omstreeks 10:00 uitgevoer. ’n Groep rowers was betrokke by die raid in die mall. Die polisie het een van die rowers ná ’n wilde jaagtog op die N2 doodgeskiet. Dit was ook tóé dat Valisi gewond is. Veiligheidswagte by die mall het nog ’n rower in hegtenis geneem. Die polisie soek nog na twee verdagtes wat weggehardloop het.