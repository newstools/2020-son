DIE Reds het Vrydag verder sout in die beleërde Force se wonde gesmeer met ’n wegholsege van 57-5 in ’n Superrugby AU-kragmeting op die Gold Coast in Australië. Die span van Brisbane het altesaam agt drieë teenoor die een van die onbeholpe Force gedruk.  Die besoekers van Perth is nog steeds wenloos in die kompetisie na ses games. Die Force het hard probeer, maar soos in baie van hul vorige games, het hulle deurgaans verkeerde besluite op die aanval gemaak. Hulle het ook gesukkel om uit hul eie halfgebied te kom. Die Reds het die balbesit en gebiedsvoordeel heeltemal oorheers en veral die wye kanale met groot welslae aangeval. Filipo Daugunu, die blitsige vleuel van die Reds, het in die eerste helfte twee drieë aangeteken. Die 25-jarige spoedvraat van Fidji se eerste drie het in die 15de minuut gekom nadat die span van Brisbane met ’n dyfmaalbeweging van ’n lynstaan vorendag gekom het. Die losskakel, James O'Connor, het die bal deftig aan Daugunu aan sy binnekant gegee wat ’n goeie lyn gehardloop het om agter die Force se doellyn te gaan kuier. Daugunu se tweede drie het 15 minute later gekom nadat die plaasvervanger Bryce Hegarty goeie werk gedoen het. ’n Vinnige aangee van O'Connor het die Fidjiaan oorgestuur vir sy tweede vyfpunter. O'Connor was in die kol met een doelskop en ’n strafdoel om die rustydtelling 15-0 in die tuisspan se guns te maak. Die Force het egter in die tweede helfte onmiddelik teruggeslaan met ’n drie deur hul haker, Andrew Ready, wat van ’n rolmaalbeweging teen sy ou spanmaats gescore het. Die besoekers van Brisbane het hierna heeltemal beheer geneem van die game. Drieë van die oopkantflank, Fraser McReight, twee skitterdrieë van die woelwater skrumskakel, Tate McDermott sowel as sy skakelmaat, O’Connor, het gevolg. Nog twee van die plaasvervangers van Hegarty en Tuaina Tualima het die telling na 57-5 gerek. Benewens Daugunu, McDermott en O’Connor onder die agterspelers, het die reuse stut Taniela Tupou en die kaptein, Liam Wright, van die Reds die oog gevang met hul voortreflike inklimspel onder die voorspelers. Wright het agterna gesê: “Ons het vandag net probeer om die eenvoudige dinge reg te doen. Ons het baie X-faktor-spelers in die span en probeer om deurgaans die spel aan die gang met off-loads te hou. Dit het vandag goed vir ons gewerk.” Sy teleurgestelde eweknie van die Force, Ian Prior, het oor sy span se vertoning gesê: “Dit was beslis ’n moeilike dag op kantoor.  Ons kan nie die spelers se effort bevraagteken nie. Die Reds het hul geleenthede aangegryp. Al wat ons nou kan doen is om voortaan net vir ons trots te speel.” Die Reds wat nou bo-aan die punteleer is, het volgende week ’n loslootjie voordat hulle die daaropvolgende week die Brumbies aandurf. Force pak volgende week die Brumbies in Canberra. Die Brumbies speel Saterdag teen die Waratahs in die Gio-stadion. Puntemakers: FORCE – drieë: Filipo Daugunu (2), Fraser McReight, Tate McDermott (2), James O’Connor, Bryce Hegarty, Tuaina Tualima; doelskoppe: O’Connor (7), strafdoel: O’Connor REDS – drie: Andrew Ready