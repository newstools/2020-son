DIE ANC sê daar steek geen waarheid in gerugte dat hulle pensioenfondse wil gebruik om sukkelende staatsondernemings uit te help nie. Enoch Godongwana, hoof van die party se komitee oor ekonomiese transformasie, het ook die bewering verwerp dat hulle pensioenfondse wil gebruik om 'n staatsbank te befonds. Sulke bewerings is kwaadwillig, sê Godongwana. Die ANC se Progressive Business Forum het Maandag 'n virtuele gesprek gehou rondom die land se ekonomiese herstelprogram. Die party het 'n dokument ter tafel gelê waarin infrastruktuur as sentraal beskou word tot die land se herstelplan na Covid-19. Om infrastruktuur te befonds, het die party voorgestel dat Regulasie 28 van die Wet op Pensioenfondse aangepas word om toegang tot pensioenfondse moontlik te maak. Godongwana sê hulle wil maar net 'n omgewing skep waar trustees van fondse in winsgewende infrastruktuurprojekte kan belê. - News24