DAAR gaan nie meer ’n tweede seisoen van Queen Sono wees nie. Ons is beloof dié reeks, wat Afrika se eerste oorspronklike Netflix-produksie is, sou wel ’n tweede asem kry. Maar laas week het Netflix Suid-Afrika aangekondig dit sal nou nie meer gebeur nie. “Ons het ’n moeilike besluit gemaak om nie voort te gaan met Queen Sono nie,” het Netflix laat hoor. Kagiso Lediga, die regisseur van die reeks, sê dis gekanselleer weens moeilike tye. “Ons het ’n pragtige storie geskryf, maar dit kon ongelukkig nie in dié moeilike tye uitgevoer word nie.” Pearl Thusi, wat die hoofrol in Queen Sono vertolk, het gesê sy is bly sy kon lid wees van die span wat geskiedenis gemaak het. “Dit is so ongelooflik dat ons ’n lifetime opportunity gekry het. Daar sal nooit weer ’n eerste African Netflix Original-reeks wees nie,” sê Pearl. “Ek is trots op die werk wat ons gedoen het, maar alles gebeur vir ’n rede. “Ek is opgewonde oor wat die toekoms inhou.”