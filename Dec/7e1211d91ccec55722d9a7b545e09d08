KEANU Harker is een van die Kaap se opwindende jong kunstenaars en dié week bied hy die aanlyn Kerskonsert “Christmas with Keanu” aan. Dit vind môre 19:00 plaas, maar kan nog tot 19:00 op Kersdag aanlyn gekyk word. Die Kaapse saxofoonspeler Zeke le Grange en Caitlin Woldu gaan ook optree. Die 24-jarige Harker, wat met ’n volle orkes gaan optree, vertel: “Ek het besluit om die vertoning te doen as ’n teken van hoop en om gesinne en families bymekaar te bring.” Hy voeg by: “Covid-19 het almal gekeer om groot byeenkomste te doen.” Dit was vir hom die geleentheid om sy eie show te doen. “Die gedagte is om mense in die gemak van hul eie huis met my geskenk te bedien.” Kykers kan uitsien na ’n paar tradisionele Kersliedere en moderne verwerkings van hul guns­teling-Kersliedjies. “Dis ’n roller coaster van emosies, met ’n paar opgewekte liedjies, maar ook liedjies wat aan jou hartsnare trek.” Keanu se pa, Ruben, gaan hom by die konsert aansluit en vir die sanger is dit iets spesiaals. Soos baie ander kunstenaars het Harker se sangloopbaan in die kerk begin. Hy was later lid van The Pedestrians. Die boorling van Belhar was ook in die top-10 in seisoen 3 van The Voice SA. Nie net kan hy sing nie; hy is ’n liedjieskrywer en onderwyser en ’n sang- en kitaarinstrukteur by die wêreldbekende School of Rock in Claremont. Intussen beplan Harker om sy eerste enkelsnit in Januarie bekend te stel en sy reis as ’n solo-kunstenaar te begin. ’n Kerskonsertkaartjie kos R100 en is te koop by Quicket.