DRIE vermeende onderwêreld-grootkoppe is vanoggend in hegtenis geneem. Jerome "Donkie" Booysen, Mark Lifman en William Stevens gaan ook in die Kaapstadsde landdroshof verskyn. Dit kom nadat die nasionale vervolgingsgesag lasbriewe vir die drie uitgereik het in verband met die moord op Brian Wainstein. Wainstein, ook bekend as die “Steroid King” is in Augustus 2017 in sy huis in Constantia voor sy kind en vrou doodgeskiet. Fabian Cupido is vroeër in die Kaapstadse hooggeregshof gevonnis vir sy betrokkenheid by die moord nadat hy ’n pleitooreenkoms met die staat aangegaan het. Hy is tot 25 jaar gevangenisstraf gevonnis vir moord, vyf jaar vir die onwettige besit van ’n vuurwapen, vyf jaar vir geldwassery, drie jaar vir sy betrokkenheid by ’n bende en twee jaar vir die onwettige besit van ammunisie. Cupido het erken hy en Chestlyn Adams, sy voormalige medebeskuldigde, het op 17 Augustus 2017 ’n vergadering bygewoon wat by Goodhope Tyres in Mitchells Plain gehou is. Op dié byeenkoms met lede van die 27’s-bende is die moord op die slagoffer in sy huis in Constantia beplan. Die samesweerders het besluit Adams sou die sneller trek. Cupido sou die getaway-drywer wees.