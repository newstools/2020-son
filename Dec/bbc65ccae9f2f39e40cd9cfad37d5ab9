JAN Olde Riekerink, Cape Town City se coach, sê sy span het sorgvuldig voorberei om Stellenbosch se pragmatiese benadering te oorheers, maar dis hul spoed wat ’n kopseer kan raak. Die Nederlander is van mening dat hulle dié jaar in ’n stewige posisie op die punteleer sal afsluit. Dit is waarom vandag se Kaapse derby in die Danie Craven-stadion in Stellenbosch vir hulle oor meer as net spogregte gaan. Een punt skei die Citizens (nege punte) en Stellies (agt punte), wat ná ses wedstryde onderskeidelik die vyfde en agtste posisie beklee. Volgens Olde Riekerink het City beslis hul huiswerk gedoen om met ’n plan vorendag te kom om Stellenbosch se defense-planne hok te slaan. “Ons sal eerstens moet waak teen hul transisie-spelpatroon, want ek onthou laas het hulle ons so gepeper deur die bal oor ons defenders te speel,” het Olde Riekerink uitgewys. “Dis altyd moeilik om teen hulle te speel en dis ’n kompliment vir hul coach. Geleer “Ek dink ons het ’n strategie in gedagte om dit te oorkom en die beste uitslag in die stryd te behaal. “Hulle verander nie juis  hul shape nie en jy weet wat om van hulle te verwag. “Ons het in die bubble teen hulle gespeel en baie geleer uit daai wedstryd. “Ons het daarna ook ’n hele paar friendlies teen hulle gespeel en weet presies hoe hul DNS werk. “Ons sal nie dieselfde foute teen hulle begaan nie. “Maar hulle is baie georganiseerd. Hul spoed sal een van die grootste uitdagings wees waarvoor ons opgewasse moet wees,” het Olde Riekerink bygevoeg.