DIE minister van polisie, Bheki Cele, het knap voor die begin van die naweek Kaapstad besoek om te kyk hoe voorbereid die stad vir die feestyd is. Veral met dié dat Covid-19-syfers weer die hoogte inskiet, wou Cele seker maak die polisie is gereed vir die skare wat reeds vir Kersfees en Nuwejaar Moederstad toe stroom. Cele het Donderdag plekke soos Dunoon, Langstraat, die Waterfront en Rands in Khayelitsha besoek. Sy besoek volg kort op dié van Zweli Mkhize en Noma­french Mbombo, onderskeidelik die nasionale en provinsiale minister van gesondheid. Hulle het laas week Rands en Cubaña in Seepunt besoek om te kyk of die bestuur by die reëls en regulasies hou. Volgens ’n polisiewoordvoerder, brig. Novela Potelwa, is Cele se twee dae lange besoek deel van sy jaarlikse Safer Festive Season-inspeksietoer in die Wes-Kaap. Potelwa sê: “Dié besoek is deel van die Suid-Afrikaanse Polisiediens se efforts om misdaad hierdie feestyd stewiger vas te vat. “Min. Cele, die nasionale polisiekommissaris, genl. Khehla Sitole, die kommissaris van die Wes-Kaap, lt.genl. Yolisa Matakata, en die topbestuur van die SAPD sal evalueer hoe effektief die Safer Festive Season-planne is om seker te maak vakansiegangers voel veilig.” Potelwa sê hulle sal ook deelneem aan verskeie bewusmakingsveldtogte in gemeenskappe om te kyk of mense steeds die Covid-19-reëls en -regulasies volg.