ENGELAND se kriekettoer na Suid-Afrika sal heel waarskynlik Maandag afgelas word. Daar heers groot kommer onder die Engelse oor die welstand van die spelers en ondersteuningspersoneel. Dit volg nadat die eerste eendagwedstryd van die Engelse toer aan Suid-Afrika in die Paarl Sondag afgelas is weens Covid-19-gevalle by die spanne se hotel in Claremont in die Kaap. Twee van die hotel se werknemers wat saam met die spelers in die “bio-borrel” bly, is positief getoets vir die virus. Michael Atherton, voormalige Engelse krieketkaptein en uitgesproke kommentator, sê die Engelse Krieketraad (ECB) is baie bekommerd oor die veiligheid van sy spelers en hulle sal geen kanse waag nie. Engeland, wat sy toer laas maand begin het, het reeds die T20-reeks met 3-0 gewen. Graeme Smith, Krieket Suid-Afrika (KSA) se direkteur van krieket, het die gebeure as betreurenswaardig beskryf. “Ons betreur die situasie waarin ons verkeer, veral omdat ons baie tyd en energie ingesit het om die toer moontlik te maak. “Die reeks word in ’n bio-veilige borrel gespeel, met slegs spelers en die res van die personeel wat daarin toegelaat is,” sê hy. Smith se Engelse eweknie, Ashley Giles­, het intussen aan die BBC gesê die welstand van die spelers en ondersteuningspersoneel is sy grootste bekommernis. Daar word glo gewag op die uitslae van twee spelers wat simptome van die virus getoon het. Uitgestel Alastair Cook, voormalige kaptein van Engeland, het ook aan die BBC gesê hy sal verbaas wees as die toer voortgaan omdat dit in dié stadium onmoontlik sal wees om die reeks te voltooi. Die wedstryd wat gespeel moes word, is juis van Vrydag tot Sondag uit­gestel.