PRES. Cyril Ramaphosa spreek vanaand om 20:00 weer die land toe oor die regering se reaksie tot die corona-virus-pandemie. Die aankondiging van sy toespraak kom na 'n spesiale sitting van die kabinet oor aanbevelings van die nasionale corona-virus-bevelsraad. Die bevelsraad het Dinsdag veral die hernude stygings in infeksies in dele van die Oos- en Wes-Kaap bespreek. Thsonono Buyeye, waarnemende burgemeester van die Nelson Mandelabaai, het reeds vandeesweek by inwoners gepleit om die virus kop toe te vat. Alan Winde, Wes-Kaapse premier, is gekant teen nog 'n lockdown, maar beplan om Ramaphosa te vra dat provinsiale regerings meer mag gegee moet word om aksieplanne in spesifieke geografiese gebiede te implementeer. Meer as 4 000 nuwe Covid-19-gevalle is in die laaste 24 uur aangeteken. Dit het die aantal positiewe gevalle Woensdag tot 796 472 laat styg. Altesaam 21 709 mense is al aan die virus dood.