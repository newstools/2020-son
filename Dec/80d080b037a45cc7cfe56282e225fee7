DIE cops is op soek na ’n man wat uit die selle by die Athlone-polisiestasie ontsnap het. Die voorval het Dinsdagaand gebeur toe ’n cop die selle gaan inspekteer het. Die verdagte het die adjudant-offisier oorrompel toe hy die selle oopsluit. Hy het die sleutels van die seldeur gegryp en die cop daarmee oor die kop geslaan. Die cop was na verneem word alleen by die aanklagkantoor toe die voorval gebeur het. Die verdagte, wat vir bedrog van R4 000 in aanhouding was, het gevlug. Kol. Andrè Traut, ’n polisiewoordvoerder, het die voorval bevestig. Hy sê dit het 19:45 gebeur. Volgens Traut is hulle besig om die voorval te ondersoek. Die verdagte is nog nie gearresteer nie.