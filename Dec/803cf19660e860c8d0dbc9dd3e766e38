DIE Westelike Provinsie Rugbyvoetbalunie (WPRVU) se ooreenkoms met die Flyt-groep, sowel as sy onderhandelinge met MVM Holdings, is op die rotse. Zane de Decker, uitvoerende hoof van Flyt, het gister in ’n verklaring aangekondig dat sy maatskappy die WPRVU gaan dagvaar. Flyt eis skadevergoeding van die WPRVU weens die unie se besluit om die ooreenkoms te herroep nadat die twee groepe dit in Junie onderteken het. MVM se Marco Masotti het ook gister aan Son bevestig dat hulle besluit het om die onderhandelinge met die WPRVU te staak. Hulle gaan nou ander geleenthede in professionele rugby nastreef. “Ons is baie dankbaar vir die tyd en hulpbronne wat die WPRVU aan ons beskikbaar gestel het terwyl ons dit oorweeg het om in so ’n gevestigde professionele franchise te belê. “Ons bly passievol oor die ontwikkeling van die professionele en die amateurspel in die Wes-Kaap. Ons sal voortgaan om die tradisies en geskiedenis van hierdie ongelooflike franchise te bewaar. Ek sal altyd ’n fan van rugby in die WP bly.” Zelt Marais, president van die WPRVU, het gister aan Son bevestig dat die unie se regsadviseur besig is om die ooreenkoms met Flyt te hersien. Volgens Marais tree die regsfirma Korbers Inc. nou namens die unie op. Die regsfirma het ’n brief aan Flyt gestuur waarin beweer word dat die eiendomme by Nuweland en Brookside onderwaardeer is. Die WPRVU glo die waarde van die eiendomme is tussen R377 miljoen en R390 miljoen. Daar is voorheen ooreengestem die waarde is R112 miljoen. Marais het ook laat blyk dat hulle verras is deur MVM se besluit, aangesien hulle in die proses is om die aanbod van MVM en ander beleggers af te handel. Masotti het hierop gereageer deur te sê: “Ons het aanvaar hulle stel nie meer belang nie. Ek het nou ander geleenthede.”