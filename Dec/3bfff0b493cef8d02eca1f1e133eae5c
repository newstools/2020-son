MANCHESTER United se bestuurder, Ole Gunnar Solskjær, sê dis nog te vroeg om sy span as Premierliga-title contenders te beskou. Solskjær se uitlatings volg nadat die Red Devils Sondag in ’n kliniese stryd op Old Trafford sy aartsvyand Leeds met 6-2 vertrap het. United, wat dié seisoen omtrent warm en koud blaas, is onoorwonne in sy vorige sewe ligawedstryde – met ses seges en een draw. Die span is agt punte agter die voorloper, Liverpool, maar het twee stryde minder as hul teenstanders gespeel. Trefafstand As hy die uitstaande wedstryde ook wen, sal hy beslis binne trefafstand van die pasaangeër wees. Solskjær meen dis te vroeg om sy span nou al as ’n ernstige liga-aanspraakmaker te beskou. “Ek gee nie om wat mense sê oor ons en die liga-titel nie,” het Solskjær laat hoor. “Ons het nou eers ’n derde van die seisoen voltooi. Jy kan ons nie nóú al as ’n challenger beskou nie. “Ons sal aangaan om ons ding te doen en hard te werk. Ons moet van die details begin regkry en verbeter. “Ek dink my spelers bewys nou hulle het meer byt met hul fisieke spel. Ons fiksheidsvlakke het ook verbeter. “En dis een aspek waar ons vroeër in die seisoen tekort geskiet het. “Ons lyk deesdae na ’n sterker span. “Wanneer ons by Maart of April kom, dán kan ons dalk daaroor praat,” het Solskjær bygevoeg. – AP