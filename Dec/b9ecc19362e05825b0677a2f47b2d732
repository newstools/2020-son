“EK HET nie ’n keuse nie, geduldig moet ek wees.” Só sê Berenice Stuurman van Morningstar in Durbanville. Sy is al sedert 2009 op die behuisingswaglys. Van haar bure het onlangs in hul nuwe huise ingetrek. Dis net ’n hanetree van waar Stuurman tans woon. Net 31 eenhede is oorhanding aan beneficiaries van die Morningstar-projek en nog 16 moet nog oorhandig word. “Ek voel ’n bietjie hartseer, maar ander mense het dit ook nodig en hulle het ingetrek. Ek is nog hier en wag maar net. “Ek moet geduld het. Ek weet nie of ek volgende week, volgende jaar of oor ’n paar jaar ’n plek sal kry nie, maar ek is hoopvol,” sê sy. Stuurman is een van die inwoners wat behoorlik geraas gemaak het oor die behuisingsprojek en die toestand waaronder mense woon. Sy woon nou al 17 jaar in ’n piepklein eenslaapkamer-hokkie in Morningstar, Durbanville. Sy deel dit met haar man en dogter. Haar gesin deel die agterplaas met ’n familie van vyf en in die hoofhuis woon 13 mense. Stuurman het laas jaar aan Son gesê: “Ek kan letterlik my besittings oor die muur gooi en na my eie baksteenhuis trek. “Maar ek wag liewer. “Almal wat vir ’n huis wag, is geduldig. Baie het al moed verloor.” Stuurman sê sy is baie bly vir dié wat reeds hul huis ontvang het. “Dit is ’n mooi Krismis­geskenk vir hulle.” Anna Oewies, ’n inwoner wat 20 jaar op die waglys was, het Maandag gehoor sy kan by haar plek intrek. Sy het sommer die volgende dag sak en pak haar plekkie ingewy. Mooi Oewies (51) het in 2000 aansoek gedoen om ’n huis. “Ek is besonder bly oor die huise wat ons gekry het. Dit was nou eintlik ons Kersfeesgeskenk,” sê sy. Oewies sê sy het jare in ’n backyard gewoon, maar nou het sy dit deur gemaak en sy is baie dankbaar. “Ons is nou klaar met die backyard en besig om my huis mooi en gereed te maak vir Krismis,” vertel Oewies. Malusi Booi, die Stad Kaapstad se mayco-lid vir menslike nedersettings, sê dié oorhandiging was veral vir die Stad spesiaal. Hulle vier dit saam met die eerste begunstigdes van Morningstar. “Ons sal in die komende maande voortgaan om nuwe behuisingsgeleenthede aan begunstigdes te gee. “Begunstigdes van hierdie behuisingsprojek is van die kwesbaarstes in Kaapstad. “Nou kan hulle ná ’n lang gewag Kersfees en die feestyd in hul nuwe huis vier,” sê Booi. 