DIE bacon is oukei; dis die “flavour” wat worry. Buurmense is ongelukkig oor die varkhokke wat enkele meters van die naaste ry huise in Royal Heights in Calitzdorp staan. By Son se besoek aan die varkhokke kon ’n mens die diere van die huise se kant af ruik. Hoewel die varkhokke skoon is en die diere goed versorg voorgekom het, bly die reuk in die lug hang. Verskuif Maria Tarentaal, die inwoner naaste aan die hokke, sê sy kan nie meer met die reuk saamleef nie. Tarentaal sê: “Ons het niks teen die varkboere nie. Ons leef in vrede. “Maar ons het die munisipaliteit al gevra om die hokke te verskuif. “Of dan iets aan die reuk te laat doen. “Op ’n warm dag is die vlieë baie erg. “Ons moet nou van ons pensioen spuitgoed koop.” Inwoners sê die varkhokke word wel skoongemaak, “maar dis tussen die skoonmaaktye dat die reuke weer opslaan”. Katriena Fortuin kla ook oor die reuk wat van die bure se kant af kom. “Hulle sou dan al die varkhokke geskuif het. Mense kan siek raak as vlieë op kos sit.” ’n Varkboer wat anoniem wou bly, sê: “Ons is bereid om met die raad te praat, maar daar hulle moet met ons konsulteer. “Die hokke was daar voordat die huise gebou is.” Son het verskeie kere met die munisipale owerhede probeer praat, maar die navrae was gister teen druktyd nog nie beantwoord nie.