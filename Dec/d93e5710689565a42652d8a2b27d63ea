OUDTSHOORN. – “Die lewe is nie ’n stagnante of volmaakte struktuur nie; dis ’n uitdagende en verrassende groeiproses. Ek is vandag 10 dekades oud en 100 jaar jonk.” Só het die merkwaardige Adam Wicomb, die oudste lid van die Wicomb-familie, Sondag op sy 100ste verjaardag in sy huis in Colridge View gesê. Die familie sou die groot geleentheid met ’n spogdinee in ’n plaaslike hotel gevier het, maar dit is weens die Covid-19-pandemie gekanselleer. Meester Ampie, soos Wicomb alombekend is, is op 20 Desember 1920 in Matjiesrivier gebore. Hy vertel dat sy pa oorlede is in 1930, toe hy maar 10 jaar oud was. Sy ma moes hom, sy twee broers en sy twee susters onder moeilike omstandig­hede alleen grootmaak. “Ek het by my ma geleer. Deur al die swaarkry was sy ’n trotse mens en dit het sy aan ons oorgedra. “Ná my pa se dood was ons kinderjare in die grootste armoede.” Musiekbroer Wicomb het Sondag bewoë geraak toe hy van sy broers en susters praat. “Dit was swaar jare, maar ons het mekaar ondersteun.” Hy praat met trots van sy “musiekbroer”, Siepie, wat in die apartheidsjare met sy musiekuitvoerings alle gehore en bevolkingsgroepe saamgetrek het. Meester Ampie sê hy geniet ten spyte van sy hoë ouderdom nog besonder goeie gesondheid. “Ek het sedert 2018 probleme met my gehoor en sig, maar ek is die Here dankbaar om nog elke oggend te kan opstaan, my aan te trek en alles vir myself te doen.” Ná sy st. 6-jaar (vandag gr. 8) het hy twee jaar op die plaas gewerk. Daarna was hy een van die eerste leerders aan die Hoërskool Môrester. Meester Ampie het hom in 1943 aan die destydse Ath­lone Onderwyskollege in die Paarl as onderwyser bekwaam. Gedien Sy eerste skool was in Ladi­smith, waar hy sy vrou, Maggy, ontmoet het. Meester Ampie het ook baie jare in die rade van die Congregational Church gedien.