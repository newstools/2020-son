HY WOU bloot sy medikasie kry, maar toe kry hy glo swak diens. Sohrub Oosthuizen is erg omgekrap oor die diens wat hy onlangs by ’n apteek in Malmesbury ontvang het. Die 57-jarige Oosthuizen vertel in die sowat 30 jaar dat hy ’n klant van dié apteek is, is hy nog nooit so stief behandel nie. Oosthuizen vertel met ’n doktersafspraak op 23 November in die Paarl is 15 Betmiga-pille vir hom voorgeskryf. Oosthuizen het dit sommer by die apteek by die hospitaal gaan kry, maar hulle het nie ál die pille beskikbaar gehad nie. Hy vertel: “Ek is toe twee dae later Geard-apteek toe by die Spar in Malmesbury, om my chroniese medikasie vir die maand te kry. “Ek wou toe ook die uitstaande vier Betmiga-pille kry. “Daar is ek ingelig dat ek die volgende dag moet terugkom vir my 15 Nexium- en my Lipitor-pille.” Volgens hom was sy pille oopgemaak en die res is aan ’n ander klant gegee. Hulle het na bewering geweier om die 4 Betmiga pille vir hom te gee omdat dit ’n toe pak met 15 pille in was. Oosthuizen sê toe hy die volgende dag teruggaan om sy uitstaande pille te kry, wou hy weer by die apteker weet hoekom sy pille oopgemaak is. Die antwoord was dat ander klante daarvoor gevra het voordat hy dit kom haal het. Oosthuizen wou ook weet waarom hy nie die vorige dag sy vier pille kon kry nie, want die klant het dit toe nog nie kom afhaal nie. Hy beweer ook dat hulle later arrogant en onbeskof begin raak het en dít oor hy antwoorde gesoek het. Volgens Oosthuizen het die apteker die pille sommer oor die toonbank gegooi toe hy sê hulle moet net sy uitstaande pille gee sodat hy kan loop. Oosthuizen is diep ontevrede oor wat hy beskou as diskriminerende en onbeskofte optrede deur die apteker. Gerald Dube, kleinhandelbedryfsbestuurder van Spar in die Wes-Kaap, bevestig hulle weet van die voorval. “Ons is spyt daaroor dat daar ’n ontevrede klant is, maar ons deur is altyd oop.” Hy voeg by: “Ongelukkig kan ons nie ’n streng beleid oor die uitdeel van chroniese medikasie op ’n selektiewe basis verander nie.” Dube sê ook die voorval is ondersoek en geen bewyse is gevind dat dié klant anders as enige ander klant in dieselfde situasie behandel is nie. “Hy is nie op ’n beledigende wyse behandel nie. “Die personeel het bloot probeer om die beleid oor medikasie aan hom te verduidelik.”