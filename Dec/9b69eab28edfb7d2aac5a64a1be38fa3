NEGE verdagtes is Dinsdagaand in hegtenis geneem nadat hulle na bewering ure vantevore 'n drankwinkel in Kraaifontein beroof het. Die verdagtes het hulle as customers voorgedoen voordat een van hulle 'n vuurwapen uitgepluk het. Die gewapende man het geld by die kassier geëis terwyl die res van sy makkers sigarette en drank gevat het. Kapt. FC Van Wyk, ’n polisiewoordvoerder, sê die verdagtes het in ’n wit Mazda Bantam en ’n grys Volkswagen Golf van die toneel gevlug. Van Wyk sê lede van die Kraaifontein-polisie het onmiddellik na die verdagtes in die TRA-plakkerskamp in Wallacedene begin soek, maar kon hulle nie opspoor nie. "Later om 23:00 het lede van die misdaadvoorkomingseenheid die twee verdagte voertuie by ’n onwettige sjebeen in Bloekombos opgemerk. "By nadere ondersoek is nege mans tussen 23 en 37 jaar oud en wat die beskrywings pas in hegtenis geneem op 'n klag van sakeroof." Daar is ook op die twee voertuie beslag gelê. Die verdagtes sal in die Blue Downs-landdroshof verskyn sodra hulle aangekla word.