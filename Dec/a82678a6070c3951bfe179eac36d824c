ENGELAND gaan tot 20 November volgende jaar moet wag om wraak te neem vir hul nederlaag van 12-32 teen Suid-Afrika in laas jaar se eindstryd van die World Cup in Yokohama, Japan. Dit is wanneer Suid-Afrika en Engeland mekaar vir die eerste keer sedert die eindstryd op Twickenham die stryd gaan aansê. Die kragmeting vorm deel van die Springbokke se toer van drie wedstryde in Europa. Dit sal die Springbokke se eerste reis na Twickenham wees sedert 2018, toe Engeland die Bokke net-net met 12-11 geklop het. Die laaste keer dat die Bokke op Twickenham aan die wenkant was, was in 2014. Skerp Volgens Rassie Erasmus, Suid-Afrika se direkteur van rugby, is enige wedstryd waarby Engeland en die Springbokke betrokke is, altyd spesiaal. Erasmus sê gister in ’n verklaring: “Engeland is ’n ongelooflik trotse rugby­nasie en in Eddie Jones het hulle ’n skerp afrigter wat ongetwyfeld sal werk aan ’n plan om die Springbokke op Twickenham te troef. “Die geskiedenis en wedywering tussen ons twee lande sorg altyd vir ’n wonder­like toets en ons sien baie daarna uit om Engeland op Twickenham aan te durf. Dit sal ’n spesiale poging verg om hulle ore aan te sit.” Engeland se hoofafrigter, Eddie Jones, sê: “Dit gaan ’n groot toets vir ons as span wees om onsself te verbeter. “Suid-Afrika is die wêreldkampioen en die maatstaf waarteen ons ons wil vergelyk. Ons het nog nie vanjaar die kans gehad om teen spanne van die Suidelike Halfrond te speel nie. “Dit sal ’n goeie geleentheid wees om te sien waar ons is. Hopelik kan ons rugby opdis wat ons fans ook kan geniet.” Skotland Die Bokke se opponent vir die eerste wedstryd van die toer op 6 November, sal later bekend gemaak word. Benewens Engeland, pak die Springbokke Skotland op 13 November op Murrayfield in Edinburgh.