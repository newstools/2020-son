VREDENBURG. – Hy is maar net 16 jaar oud en is die jongste reus in sy dorp. Anwar Smith junior is 2 m lank en moet behoorlik sy kop laat sak wanneer hy by hul huis se voordeur instap. Anwar se daddy, Anwar senior, sê by geboorte was hul klonkie ’n reuse-baba. “Ek het sommer geweet dat hy eendag baie groot gaan word,” vertel hy met ’n smile. Volgens dié derra het jong Anwar by geboorte byna 4 kg geweeg. Nou, op 16-jarige ouderdom, trek die skaal se naald alreeds ver oor die 100 kg. Hy rys ook ver bo sy klasmaats uit. Hy is boonop ’n kranige rugbyspeler wat sy teenstanders in die grond in ploeg. By Son se besoek het hy saam met Son se verslag­gewer ’n kiekie geneem. Die tiener is verskriklik groot en sê hy groei steeds by die dag langer. Wanneer hy op straat loop, gaap die mense hom behoorlik aan. Sy lang lyf pla hom glad nie, sê die jong man. Hy sê hy is al gewoond daaraan dat mense hom so aankyk wanneer hy in die dorp loop. “Mense noem my die reus van die dorp.” Hy sal eendag graag beroepsrugby wil speel, maar is vir nou eers op sy skoolloopbaan toegespits.