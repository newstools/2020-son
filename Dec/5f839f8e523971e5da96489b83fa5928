MANCHESTER United het met Dinsdagaand se Engelse Premierliga-sege ver­seker dat hy die jaar onder die voorste vier spanne op die punteleer afsluit. Marcus Rashford se kolskoot in beseringstyd het die Red Devils op Old Trafford met 1-0 teen Wolverhampton Wanderers laat wen. Dié sege het United na die tweede plek op die punteleer laat opskuif met 30 punte ná 15 wedstryde. Dis twee punte minder as die ligavoorlopers en verdedigende kampioen, Liverpool, wat gisteraand teen Newcastle in aksie was en sy voorsprong met ’n sege kon rek. Soos sake tans staan, sal Liverpool en United die enigste spanne wees om die jaar met 30 of meer punte af te sluit. Daar is nou sprake van United wat ’n groot kans staan om Liverpool aan te vat vir die Premierliga-kroon, maar Rashford meen dit sal dom wees om sulke praatjies te begin. “Ons kan nie ver vooruit wil kyk nie, het hy aan Amazon Prime gesê. “Ons is ’n span wat nog baie werk doen aan ons individuele spel en om so vroeg in die seisoen oor die punteleer se posisie te begin praat, sal rêrig dom wees. “Ons vat dit wedstryd vir wedstryd en as ons maniere kan vind om te wen, soos vanaand, dan sal ons kyk na waar ons aan die einde van die seisoen lê.” United se manager, Ole Gunnar Solskjær, stem saam met Rashford se insette oor waar dié klub hom tans bevind. Solskjær sê: “Mens kan altyd in die eerste 10 wedstryde van die seisoen die kans misloop om in die gesprek vir die titel te bly. “Maar laat ons toe om nog 15 wedstryde te speel en by altesaam 30 uit te kom, dan kan ons daaroor begin praat – wanneer ons meer as die helfte van die seisoen voltooi het. “Die geloof is daar; hulle dink hulle kan teen enige span, op enige plek wen. “Hierdie uitslag was groot vir die gees in die kamp.” United speel môre op Nuwejaarsdag op Old Trafford teen Aston Villa.