DIE nuutverkose burgemeester van die Nelson Mandelabaai-metro het 'n prioriteitslys saamgestel om 'n "gebroke stad" te herstel. Nqaba Bhanga, leier van die DA in die Oos-Kaap, is laat Vrydagaand op 'n dag van hoogdrama tot nuwe burgemeester verkies. Bhanga het Saterdag in 'n perskonferensie aangedui hy gaan onmiddellik sy moue oprol en aan die werk spring. Eerste op die agenda is die styging in Covid-19-infeksies. Pres. Cyril Ramaphosa het die metro die afgelope week tot brandpunt verklaar. Bhanga sê hulle moet alles moontlik doen om die verspreiding van die virus te stop. Hy wil hê bewusmakingsveldtogte en die wetstoepassing van regulasies moet onmiddellik verskerp word. "Vandag is die begin van 'n nuwe hoofstuk, 'n positiewe hoofstuk, waarin ons die politiek opsy skuif en daarop fokus om Nelson Mandelabaai te herstel," het hy gesê. "Ons het dit al voorheen gedoen en ons kan dit weer doen. Ek wil dit egter uit die staanspoor duidelik maak dat dit nie maklik gaan wees nie." Bhanga het ook belowe om korrupsie uit te roei en basiese dienslewering terug te bring terwyl wet en orde ook herstel word. Onder sy ander prioriteite gaan wees om die uitdagings van die droogte, behuisingsagterstande en administratiewe uitdagings aan te pak. – Algoa FM