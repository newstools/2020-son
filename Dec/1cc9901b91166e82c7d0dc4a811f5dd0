CHELSEA se jongelinge moet opkyk na Olivier Gi­roud, ’n uitstekende voorbeeld van professionaliteit, het die klub se manager, Frank Lampard, gesê. Lampard se uitlatings volg nadat die 34-jarige Giroud sy naam in die UEFA Champions League se geskiedenisboeke geskryf het as die oudste speler wat ’n driekuns behaal het. Die Fransman het ál vier Chelsea se doele aangeteken in ’n indrukwekkende wegsege van 4-0 oor Seville in ’n Champions League­ groep E-wedstryd Woensdag in die Ramón Sánchez Pizjuán-stadion. Op 34 jaar en 63 dae is Giroud ook die oudste speler in die Champions League-era wat ’n driekuns behaal. Die Hongaar Ferenc Puskás van Real Madrid was 38 jaar en 173 dae oud toe hy sy rekord in September 1965 in ’n Europese bekerstryd teen Feyenoord­ opgestel het. “Hy is die ultimate professional,” het Lampard laat hoor nadat sy Blues-span sy plek in die ronde van die laaste 16 spanne bespreek het met een groepwedstryd oor. “Hy is nie altyd ’n regular in my span nie, maar sy vertonings bewys hy is ’n uitstekende voorbeeld vir die jonges oor hoe om goed en professioneel op te tree in jou beroep. “Dit is ’n ongelooflike vertoning van hom. Om vier doele in ’n Champions League-wedstryd­ aan te teken, is ’n fantastiese prestasie. Dis ’n volmaakte vertoning en ek is verheug vir hom,” het hy bygevoeg. Dis boonop die tweede keer in Giroud se loopbaan dat hy vier doele in een wedstryd aanteken. Die vorige is meer as ’n dekade gelede toe hy dit in 2009 in ’n Tweede Liga-wedstryd vir Tours teen Arles­-Avignon vermag het. – AP Woensdag se uitslae: GROEP E FK Krasnodar 1, Rennes 0; Sevilla 0, Chelsea 4; GROEP F Borussia Dortmund 1, Lazio­ 1; Club Brugge 3, Zenit St. Petersburg 0 GROEP G Ferencváros 0, Barcelona 3; Juventus 3, Dynamo Kyiv 0 GROEP H Istanbul Basaksehir 3, RB Leipzig 4; Manchester United 1, Paris Saint-Germain 3