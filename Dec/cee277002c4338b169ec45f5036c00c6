CALITZDORP. – Vir ’n ouma en haar kleinkind gaan dit ’n happy Krismis wees. Ouma Dina Abrahams se stryd om net die beste vir haar Devonice (12) te gee, is nou verby met ’n toelaag wat Sassa aan haar toegeken het. Ouma Dina het reeds in 2018 aan ons vertel hoe sy struggle met die medikasie en daaglikse uit­gawes vir Devonice omdat sy aan ’n lewersiekte ly en ’n spesifieke dieet moet volg. “Dit was hospitaal in en uit en uiteindelik is daar medikasie aan haar voorgeskryf, maar toe moes ons maar raap en skraap met geldjies. “Die dokter het in die Covid-tyd sommer oor die foon konsultasies gedoen. Dis deur die hulp wat Son sedert 2019 sonder ophou aan ons as gesin gegee het dat ons nou ’n afhanklikheidstoelaag vir haar sorg gekry het. “Dit gaan sedertdien beter en ons kan nou die heel beste vir Devonice gee. Ons harte loop oor van dankbaarheid hier in die Kersseisoen,” het ’n oorstelpte ouma Dina gesê. Devonice was baie skaam toe Son met haar gepraat het. “Ouma kyk nog altyd mooi na my. Dankie dat julle vir Ouma gehelp het. Dit gaan goed met my in die skool ook. Ek is in graad 5.” Sassa het voorheen bevestig dat die sorg-afhanklikheidstoelaag slegs aan kinders toegestaan word wat erg intellektuele en/of fisieke tekorte het.