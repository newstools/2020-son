PABLO Matera, kaptein van Argentinië se rugbyspan, het weer om vergifnis gevra vir rassistiese en xenofobiese uitlatings wat hy in 2011 ná ’n besoek na Suid-Afrika in die sosiale media gemaak het. Argentinië se rugbyunie (ARU) gaan tans voort met ’n “volledige ondersoek” na die opmerkings wat aan Matera en twee senior spelers, die losvoorspeler Guido Petti en die haker Santiago Socino, toegeskryf is. Matera is aanvanklik die span se kapteinskap kwyt toe die nuus vroeg in Desember bekend gemaak is. Petti en Socino het glad nie eens teen die Wallabies in hul laaste Drienasies-toets van die jaar uitgedraf nie. Te midde van berigte oor ’n dreigende spelerstaking, het dit uitgekom die drie sal waarskynlik nie met enige toekomstige langtermyn-sanksies gestraf word nie. Daar moet nou gesien word wat uit die ondersoek gaan kom wat later deur die ARU van stapel gestuur is. Matera het aan Canal Plus gesê: “Ek verstaan dat daar baie mense is wat beledig is en seergemaak voel. Ek wil hul vergifnis vra. “Dit was baie slegte gebruik van sosiale media met my vriende wat saam met my op hoërskool was. Ek wil mense net laat weet dat ek nie in een van dié woorde glo nie. “Dit is op geen manier ’n weerspieëling van my waardes nie. “Toe ek destyds die twiets gemaak het, was ek ’n onvolwasse en ’n opstandige seun,” het Matera bygevoeg. “Ek was nie ’n maklike kind vir my ma om groot te maak nie. “Baie tyd het verbygegaan en as ek terugkyk, sien ek hoeveel ek as mens gegroei het,” het hy verduidelik.