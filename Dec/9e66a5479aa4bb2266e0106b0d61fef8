NÁ MEER as 50 jaar in die musiekbedryf het Ameen Levy (65), beter bekend as Rappin’ Donkey, besluit om terug te ploeg in sy plaaslike gemeenskap. Hy het die Ameen Levy Rappin’ Donkey Foundation op die been gebring om mense in nood by te staan. Die organisasie sal amptelik op 6 Maart 2021 bekend gestel word. Ameen het behoorlik sy stempel in die musiekbedryf afgedruk. Hy’s een van die stigterslede van die bekende Paarlse bands, Fire Balls, en is al bekroon as een van die Kaap se beste DJ’s. Hy’t ook al 10 CD’s agter sy naam en spog met 6 hit songs, waaronder “Ons Slaap Vanaand by Heidi”, “Space Muis” en “Tamatie”. Oor sy stigting verduidelik hy: “Daar is so baie mense wat honger gaan slaap en ek moes al mense wegwys omdat ek nie almal kan help nie. Dit is toe ek besluit het om my eie foundation te begin. “Ek gaan dieselfde werk doen as organisasies soos Gift of the Givers, maar net op klein skaal. “Ek wil eers hier in die Paarl begin en later na omliggende dorpe uitbrei. “Ek gaan nie nou bakhand staan vir borge nie, so die bekendstelling vind eers volgende jaar plaas.” Hy hoop om sy musiekkennis te gebruik en later events te hou om fondse in te samel. “Ek sal wel in ’n latere stadium met ander organisasies wil saamwerk, maar my doel is dat die hulp die regte mense bereik.”