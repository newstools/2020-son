Liewe Antie Mona EK EN my verloofde het net voor lockdown verloof geraak, maar ons is al drie jaar saam. Antie, ek het nie kinders nie, maar my aanstaande het twee kinders van haar eks-boyfriend. Ek het glad nie ’n probleem met die kinders nie, want ek is lief vir hulle soos my eie en aanvaar hulle. Dit pla my egter dat my verloofde en haar kinders se pa nog so close is. Hulle is nie meer saam nie, maar sien mekaar nog gereeld vir koffie. Sy het my hiervan vertel en gesê hulle discuss goed oor die kinders, maar hulle chat nog laataand op WhatsApp. Sy is ook baie geheimsinnig met haar phone en ek mag nie naby dit kom nie. Hierdie ou werk nie. Ek kan nie onthou of hy al ooit gewerk het in sy lewe nie. Hy leef van sy ouers af. Nie een maand gee hy ’n sent vir sy kinders nie. Ek is die een wat hulle onderhou en vir hulle sorg. Ek het haar al gevra om eerlik met my te wees as daar iets tussen hulle aan die gang is. Sy sê ek verbeel my goed, maar hoe kan ek my dinge verbeel as sy saans langs my lê en met haar kinders se pa chat met ’n smile op haar gesig? Ek is nou nie meer seker of ek haar nog vertrou nie. Vir my is trust alles in ’n verhouding en ek weet nie of ek haar kan vertrou nie. Ek voel jammer oor die kinders, want ek is ’n pa vir hulle en gaan uit my pad om hulle te bederf. My ouers het my destyds gewaarsku om nie betrokke te raak by ’n vrou met twee kinders nie en ek lê nou saans wakker en wonder of ek nie maar na hulle moes geluister het nie. Het Antie dalk raad vir my? Dit voel asof ek van my kop af raak elke keer as ek daaraan dink dat sy my dalk verneuk. Die kinders se pa het nou by sy een uncle ’n naweek Goudini Spa toe gescore en wil nou die kinders saamvat. Maar dit beteken mos dat die ma ook moet saamgaan. Hoe kan daar happy family gehou word met iemand wat nie moeite doen om vir sy kinders te sorg nie? – Raadop Aanstaande, WhatsApp Antie kan verstaan dat hulle in kontak moet wees om dinge rondom die kids te discuss. Maar hierdie laataand gechat met ’n smile op die gesig pla my. Om nie eens te praat van die weekend away waar sy natuurlik ook sal moet saamgaan nie. Iets klink nie lekker nie. Bewyse vir jou vermoedens het jy nie, maar jy sal agter die kap van die byl moet kom. ’n Vraag wat sommer onmiddellik by ’n mens opkom, is of jy nie dalk net aangehou word om vir hulle kinders te sorg nie. Jy is egter niemand se persoon­like welfare-kantoor nie. Dit is tyd dat jy haar reguit vra wat die storie met haar eks is. Die kanse is daar dat sy nié reguit met jou sal wees nie, so, jy sal hierdie legkaart self aanmekaar moet sit. Aan die einde van die dag kan jy nie dink aan “I do” as “I do not trust this woman” elke liewe dag by jou opkom nie.