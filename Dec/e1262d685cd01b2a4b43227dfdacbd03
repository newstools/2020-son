IVAN “Cash” van Rooyen, afrigter van die Lions, was Saterdag in sy noppies met sy veteraanvoorspelers se bydrae tot die sege oor die Cheetahs. Jannie du Plessis (38), Willem Alberts (36) en Jaco Kriel (31) het Saterdag geskitter en Van Rooyen van oor tot oor laat glimlag. “Hulle was soos goeie rooiwyn; Jaco het goed gespeel, Willem was baie goed en Jannie ook,” sê hy. “Ons het ’n goeie week gehad en die boodskap was duidelik. Hulle het verstaan ??hoe ons wou speel en was opgewonde daaroor.” Dit was die Leeus se derde agtereenvolgende oorwinning in die Curriebeker-kompetisie. Hulle beklee nou die vierde posisie op die punteleer. “Ons het dié naweek nog ’n groot wedstryd tuis. Teen die Sharks, wat hul gehalte teen die Bulle getoon het,” aldus Van Rooyen. “Dit wys ook op ’n manier dat ouens soos Jaco, Willem en Jannie in hierdie stadium (van hul loopbaan) nog kan speel.’ Volgens Van Rooyen was dié vertoning meer intens as toe die Leeus die Westelike Provinsie laas week geklop het. “Ons ??was ’n stap beter as verlede week teen Province,” voeg hy by. “Ek is regtig trots op die ouens en die moeite wat hulle gedoen het. Hulle steek regtig hul hand op en sit hul lyf op die spel.”