VIER gesinne se hokkies het in die slag gebly nadat ’n fight tussen twee mans uitgebreek het. Een van hulle se broer het glo dié hokkies in Beacon Valley, Mitchells Plain, Maandagaand met ’n bakkie platgery. Volgens Venetia Orgill, ’n gemeenskapsleier wat daar naby woon, is een van die vroue wat daar woon met erge beserings in die hospitaal opgeneem. Orgill het aan Son vertel daar het Maandagaand ’n onderonsie tussen twee ouens uitgebreek wat tot die voorval gelei het. Een van die ouens het pas uit die tronk gekom, sê sy. Volgens Orgill het die een ou weggehardloop en die ander ou het sy broer gaan haal. Dié het met sy bakkie teruggekom. Orgill sê die broer het duidelik nie gekom om dinge reg te stel nie, maar om iemand seer te maak. Hy het toe sommer trompop al vier hokkies platgery, sê sy. Orgill vertel: “Die broer het gekom en hy het full force in die hokkies vasgery. Aangekla “Die polisie het gekom en hom in die polisie-vên gelaai, maar hom weer by sy huis gaan aflaai, want dis mos homeless mense. “Hulle het gesê dit is nie eintlik ’n saak nie, want dis hokkies en nie ’n huis nie, maar hier is ’n vrou in ’n ambulans weg op ’n stretcher. “Ek het gesê, maar dit kan nie wees nie. Die man moet ten minste aangekla word van poging tot moord, want daar was mense wat in die hokkies gebly het.” Familie Orgill sê sy het agterna kontak met twee polisiebeamptes gemaak wat aan haar gesê het hulle sal ondersoek instel sou sy ontevrede wees oor hoe die cops die saak hanteer het. Volgens Orgill weet hulle nie tans wat die toestand van die vrou is nie oor haar familie haar weens Covid-19-regulasies nie mag besoek nie. ’n Polisiewoordvoerder, kol. Andrè Traut, het bevestig die botsing is by die Mitchells Plain-polisiestasie geregistreer. Traut sê die klaagster kan ’n saak maak teen die betrokke polisiebeamptes en ’n ondersoek sal volg.