MILJOENE Amerikaners kan hul werkloosheidsvoordele kwyt wees 
nadat pres. Donald Trump geweier het om die Covid-19-hulppakket betyds 
tot wet te bekragtig. Trump het vandeesweek gesê hy is ontevrede met die pakket van $892 miljard omdat dit nie genoeg vir alledaagse mense doen nie. Sonder Trump se handtekening kan sowat 14 miljoen mense die werkloosheidsvoordele verloor. Trump
 se party, die Republikeine, en die Demokrate het ná maande van koppe 
stamp uiteindelik oor die pakket saamgestem. Die Amerikaanse kongres het
 Maandag ten gunste daarvan gestem. Trump, wat op 20 Januarie die 
leisels aan Joe Biden moet oorgee, het sedertdien begin kla dat die 
wetsontwerp te veel geld aan spesiale belange, kulturele projekte en 
buitelandse hulp gee. Volgens hom is die stimulustoelae van $600 aan
 sukkelende Amerikaners ook te min. Hy wil hê dit moet tot $2 000 
verhoog word. – Reuters  