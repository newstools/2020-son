GEORGE. – ’n Fight soos min – en dít oor weggooi-hout. Twee mans het mekaar Woensdag behoorlik bygedam op die dumping site by die plakkerskamp in Bhongolethu. Die vuisswaaiery volg nadat inwoners van die plakkerskamp geweier het dat mense wat in baksteenhuise bly vir hulle van die hout vat. ’n Maatskappy dump gewoonlik die hout daar met die doel dat inwoners van die plakkerskamp dit kan gebruik. Inwoners wat nie oor elektrisiteit beskik nie, kom dan Maandae byeen om die hout bymekaar te maak sodat hulle vuur kan maak vir koskookdoeleindes. Woensdag kon twee mans egter nie ooreenkom oor wie hout mag vat en wie nie. ’n Inwoner, Kikkie Simons (52), sê die gort was gaar toe ouens wat in die baksteenhuise bly met kruiwaens opgedaag het. Simons vertel: “Die planke word hier gedump vir mense wat in shacks bly. “Ons gebruik die hout om kos te kook, maar nou kom ander mense ook om die planke te kom haal om hul huise mooi te maak.” ’n Gemeenskapsleier, Gershwin Links, sê dit is nie die eerste keer dat mense oor die hout baklei nie. Links sê: “Hierdie omgewing het nie elektrisiteit nie en die planke is die enigste way hoe hierdie mense se lewens beter gemaak kan word. “Mense voel nou dat die inwoners van die formele huise nie by hierdie planke moet baat vind nie. As gemeenskapsleiers wil ons nie hê mense moet hieroor baklei nie. Gebrek “Ons verstaan inwoners se frustrasie, maar armoede moet ons nie aan die baklei met mekaar kry nie.” Links sê ’n gebrek aan dienslewering deur plaaslike owerhede aan die mense wat in die omgewing woon, is die oorsaak van die geweld wat uitgebreek het.