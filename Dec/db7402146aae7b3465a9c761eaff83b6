“DIS tyd dat ons in huise inbeweeg om die euwel van geslagsgeweld hok te slaan.” Só sê suster Magda Kleyn, die moeder Teresa van Elsiesrivier en stigter van die Tehillah-rehabilitasiesentrum. Sy sê vroue wat toelaat dat mans hulle slaan, soek ’n sense of belonging. So asof hulle wil voel hulle behoort aan ’n man. Kleyn sê sy sien dit elke dag met haar eie versorgers wat met potblou oë werk toe kom. Sy vaar uit: “Dit begin in ons eie huise! Dit begin by ons seuns! Hulle moet geleer word. “Dit baat nie ons gaan elke liewe jaar 16 dae van aktivisme vier nie. “Ek kry dit gereeld dat die seuns die meisiekinders slaan. Ons wil op vroumense konsentreer. “Ons wil hulle leer hoe om hulself te defend, maar die fokus moet op die seuns wees. Ons sit met seuns met hewige probleme. “Weet jy wat maak hulle? Hulle sien hoe slaan Pa vir Ma. “Julle moet onthou boys don’t cry. “Nou gaan hulle uit en slaan my en jou dogter se oë blou. “Ek sien dit hier in die rehab. Ek sit nou hier met ’n seun en sy pa. Hulle het twee jaar nog nooit met mekaar gepraat nie. “Ek het hulle in ’n kamer gesit en gesê: ‘Nou praat julle met mekaar.’ “Ouers is geskei en seuns is frustrated. Boys praat nie uit nie. Dan kry hulle vir jou en hulle slaan die hel uit jou uit! “Ons gaan die ding nie wen nie. Dit begin in die ouerhuis.” Volgens Kleyn is selfs sy ’n slagoffer van geweld. Haar eksman het haar sommer behoorlik geslaan. En as dít nie reeds erg genoeg is nie, sê sy, het sy in ’n huishouding grootgeword waar haar pa haar ma uitmekaar geslaan het. Sy vertel: “My pa het sommer my ma se knieë uitmekaar geslaan. “Haar lippe was stukkend geslaan.” Kleyn sê sy maak seker dat haar seuns nie hul hande vir hul vrou lig nie. Hieroor sê sy: “Nie een van my seuns slaan hul vrou nie. Ek weier dit! “Ek maak sommer die ding nou hier dood. “Ek sê vir my seuns: ‘Julle weet mos ek kom uit ’n huwelik waar ek abuse is.’ “Dieselfde ding wat my ma oorgekom het, het ek ook oorgekom. “Die man wat ek gehad het, ek het gesien hoe hy altyd sy susters slaan. Hy’t hulle geklap en toe doen hy dit aan my ook. So, wat hy aan sy susters doen, gaan hy mos aan my ook doen.” Kleyn sê sy het die generational curse gebreek en haar seuns sal nie waag om hul vrou te slaan nie. Sy sê sy sal hulle omduik as hulle dit sou waag. “My kinders weet waardeur ek gegaan het. “Ek sê altyd vir hulle: ‘Julle weet mos hoe julle gevoel het wanneer julle gesien het daar slaan jul pa my. So, moenie dieselfde aan ’n ander vrou doen nie.’ “Ek leer my seuns jy kan nie jou force-maniere op ’n vrou afdwing nie. Dit werk nie só nie!” Kleyn sê hulle beplan om oor die volgende 16 dae ’n bekampingsveldtog te hou. Vir dié ystervrou is daar nie net 16 dae van aktivisme nie; dis elke dag se ding. En soos sy deur die jare al haar gemeenskap gesond maak, doen sy voort en sy beloof ook om nooit, ooit op te hou nie.