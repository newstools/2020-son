DIT gons behoorlik in die sosiale media oor ’n viral video wat wys hoe ’n jong man ’n bejaarde man grond toe klap. Die jong man, wat intussen as Eryhn Pirie van Ysterplaat geïdentifiseer is, word sommer behoorlik sleggesê. In die video kan gehoor word hoe Kayrique Daniels, Pirie se vriend wat die video neem, hom aanhits om die man te slaan. Die ouer man is so besope, hy kan skaars op sy voete staan. In die video is hy in een of ander geskil met Pirie betrokke, maar Pirie draai om en stap weg. Terwyl Daniels die video neem, vra hy Pirie of hy dit net so gaan los dat die man in sy gesig gespoeg het. Pirie lag net en sê “aweh”. Daniels hou dan aan om Pirie aan te hits. Die man staan nader en Pirie ook. Terwyl Daniels Pirie verder aanhits, slaan Pirie die man met sy elmboog deur die gesig dat hy grond toe val. Die man bly lê en Pirie en sy vriend lag terwyl die vriend skreeu: “Yor! Ma se p**s! Safe, broe!” Die Facebook-gebruiker Angelo Pearce het uitgevaar oor die video en gesê Pirie is “net nog ’n voorbeeld van ’n bevoorregte brat wat rof en onbeskof voorkom”. Hy sê “hulle soort sal net die onskuldiges boelie. “Ek hoop jy het ’n goeie prokureur of ’n vars pot Vaseline. #Papawagvirjou.” Die menseregteaktivis Hanif Loonat het ook op Facebook sy kommer hieroor uitgespreek. Loonat sê: “Hierdie jong man moet die publisiteit gegee word wat hy verdien. “Hy het na bewering ’n hulpelose en hawelose persoon by die KFC in Observatory aangeval. Ek wag vir bevestiging oor die toestand van die slagoffer. Gerugte wil dit hê dat die man dood is. “Wat ’n skande, jong man. Binnekort sal dit jou beurt wees. Gaan gee jou oor by die Rondebosch-polisiestasie.” Nadat Daniels op al hierdie boodskappe op Facebook afgekom het, het hy gal gebraak. Hy het mense “dom n****rs” genoem wat niks weet nie. Hy het dit ook duidelik gemaak die man is nie dood nie en dat hy ná die hou opgestaan en weggeloop het. Luidens sy post het hy die man nog probeer soek om te kyk of hy mediese hulp benodig. Die polisiewoordvoerder kapt. FC van Wyk sê hulle weet van die video. Die Woodstock-polisie ondersoek die voorval. Geen formele klag is nog gelê nie.