ONWETTIGE elektriese verbindings is een van die hoofoorsake dat sommige huishoudings in Samora Machel nou al vir sowat ses maande sonder krag is. Die Stad Kaapstad het weens onwettige kragverbindings en vandalisme gebiede soos Samora Machel en Philippi as van die groot probleemareas geïdentifiseer. Volgens Phindile Maxiti, mayco-lid vir energie en klimaatsverandering, is daar mense in die informele nedersetting Samora Machel wat ’n groot kopseer vir die Stad is. Hy sê: “Inwoners verbind kabels direk vanaf die kragbokse na hul informele strukture. Dit lei tot kragonderbrekings by huishoudings langs die Eya­dini- informele nedersetting.” Maxiti verduidelik wanneer sy spanne die inwoners probeer bystaan, word hulle gekonfronteer met die woede van diegene wat besig is met die onwettige dade. “Een van die ander kwessies wat die Stad face, is dat wanneer ons die voorvalle ondersoek, is daar niemand wat met ons wil praat nie. “Ons rig die infrastruktuur op en mense in die omgewing is bewus van wie dit beskadig.” Net verlede week het die Stad kommer uitgespreek oor aanvalle op beamptes – onder meer van die elektrisiteitsafdeling – in dele van die Kaapse metro. Die Stad sê daar is kommer oor die fisieke aanvalle en mishandeling van amptenare terwyl hulle aan diens is. Volgens JP Smith, mayco-lid belas met veiligheid en sekuriteit, teiken kwaaddoeners beamptes van die elektrisiteit- en waterafdeling omdat hulle ongewapen is. Reageer “Daar is sowat 29 000 amptenare en wetstoepassingsbeamptes kan nie almal begelei nie. Daar is wel pogings om amptenare in van dié gebiede te begelei. “Dit is belangrik vir gemeenskappe om te verstaan die amptenare word aangeval wanneer hulle reageer op ’n diensleweringsklag en in ’n gebied gaan werk.”