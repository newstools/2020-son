NOG ’n cop is in die sop oor dop. ’n Senior cop is Woensdag op heterdaad betrap terwyl hy besig was om drank uit die boot van ’n ongemerkte polisiemotor te verkoop. Metro cops het AO Jacobus Arendse in Wellingtonweg oorkant die taxi rank in Durbanville gearresteer nadat iemand op hom gepiemp het. Aangerand Verskeie cops is die laaste ruk gearresteer vir crimes soos polisiebrutaliteit, moord, diefstal en korrupsie. In Vredenburg is vyf cops van moord aangekla en in Hanover Park nóg twee. In Bellville-Suid is die cops ook in die sop omdat ’n man in die aanhoudingselle dood is. Dít nadat cops hom na bewering aangerand het. Drie metro cops het na verneem word inligting van die publiek ontvang dat iemand by die taxi rank in Durbanville drank vanuit sy motor, ’n wit Volkswagen Polo, se kattebak verkoop. Die metro cops het ondersoek gaan instel en die motor verlate in Wellingtonweg oorkant die taxi rank gevind. Hulle het die area gepatrolleer en later na die motor teruggekeer. By hul terugkeer het verskeie mense by die motor gestaan. Dié keer was die kattebak oop vir besigheid. Toe hulle nader staan, het mense begin wegstap van die motor af. Een van die mans het die motor se kattebak toegemaak en weggehardloop. Die metro cops het hom agtervolg en gevang. Die verdagte wou nie aan die cops beken dat hy die eienaar is of die motor bestuur het nie. Die metro cops het egter motorsleutels in die verdagte se besit gekry en hom na die motor geneem. Hulle het die motor se kattebak oopgesluit en op ’n verskeidenheid drank afgekom. Hulle het biere, waaronder Castle Lager, Lion Lager, Hansa Pilsener, Castle Milk Stout en ook leë bierbottels in die motor se kattebak gevind. Uitgevind Die verdagte is op die toneel gearresteer en daar is ook meer as R1 000 in sy besit gevind. Hulle het later uitgevind hy is ’n polisiebeampte en dat die motor ook ’n amptelike polisievoertuig is.