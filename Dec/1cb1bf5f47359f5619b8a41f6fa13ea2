'N PARAMEDIC van Kaapstad het die dood vrygespring nadat daar in Beacon Valley in Mitchell’s Plain op hom geskiet is. Victor Labuschagne, wat al vir 25 jaar 'n paramedic is, is verlede Dinsdag een keer in die bors getref, maar is deur sy bulletproof vest gered. Labuschagne het aan EWN vertel die voorval het 'n paar minute, nadat hy en sy kollega 'n pasiënt agterin die ambulans gelaai het, gebeur. Volgens Labuschagne het hy gesien hoe een persoon die pad oorsteek, die wapen uithaal en 'n skoot afvuur. “Dit het alles so vinnig gebeur. Ek het net die flash gesien en dit  het gevoel asof iemand my op my bors slaan. Ek was verward,” vertel hy. Labuschagne het reguit na die hospitaal gery waar hy die pasiënt afgelaai het. Hy verduidelik hy het jare gelede vir hom die bulletproof vest aangeskaf omdat hy in gebiede werk waar daar gereeld geskiet word. “Ek het dit gekoop omdat my vrou gevra het. Sy laat my nie daarsonder uit die huis gaan nie.” Dit is ook nie die eerste keer dat hy aangeval word nie. Hy is al voorheen in die rug gesteek, amper gekaap en met 'n geweer aangehou. Labuschagne sê ondanks die aanvalle sal hy na die werk terugkeer en die gemeenskap dien omdat hy van sy werk hou. - EWN