ARGENTYNSE aanklaers ondersoek Diego Maradona se dokter vir moontlike doodslag ná die dood van die sokkerlegende ses dae gelede. Die polisie in Buenos Aires het die huis en privaat kliniek van sy dokter, Leopoldo Luque, deursoek terwyl hulle probeer vasstel of daar nalatigheid was in die behandeling van Maradona ná ’n breinoperasie aan die begin van November. Beamptes wil ook weet oor Luque se betrokkenheid by Maradona se herstelreëlings. Luque is egter nie aangekla nie. Hy ontken ook enige oortreding. Die dokter het laas week in trane uitgebars toe hy die sokkerlegende se dood bevestig het. Volgens Luque het hy alles in sy vermoë gedoen om die lewe van sy vriend en kliënt te red. Luque het verder uitgewys dat Maradona die laaste ruk baie bedruk was. Die 60-jarige Maradona het Woensdag aan ’n hartaanval gesterf terwyl hy by sy huis aangesterk het. Argentinië was daarna drie dae lank in ’n nasionale staat van rou terwyl sokkergeesdriftiges, spanne en hoëkoppe hulde gebring het aan die 1986-Wêreldbeker-wenner. Maradona het vroeg in November ’n suksesvolle operasie aan ’n breinbloedklont gehad. Hy is ook vir alkohol-afhanklikheid behandel. Sy dogters Giannina, Dalma en Jana het ná sy dood aangedring op inligting oor die medisyne wat hul pa in sy laaste tyd gebruik het. – AP