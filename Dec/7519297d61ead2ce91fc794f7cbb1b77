“ONS soek ons geliefde se lyk.” Só sê die familie van ’n man wat laas maand in die Pollsmoor-gevangenis doodgeslaan is. Die vinger wys na bewaarders. Luzuko Maseko (26) se familie sukkel om hom onder die grond te kry, want sy lyk is aan ’n privaat begrafnisondernemer oorhandig – na bewering sonder hul toestemming. Maseko se pa, Paseka Si­khonyela, meen die beamptes van korrektiewe dienste vee die moord op sy seun onder die mat in. Sikhonyela (63) sê beamptes van korrektiewe dienste het hom op 22 November laat weet bewaarders het sy seun vroeër dié dag doodgeslaan nadat hy twee van hulle gesteek en beseer het. Hy voeg by: “Ek het sy lyk die volgende dag (23 November) gesien. Die hele gesig en kop was vol bloed. “Ek wou met my selfoon foto’s neem. “Ek is egter gesê dis nie toegelaat nie. Toe sê ek vir hulle hulle moenie die lyk was nie, want die bloed op sy gesig en kop is bewyse van hoe hy doodgemaak is.” Sikhonyela se oudste dogter, Linda Maseko, sê sy het op 30 November ’n oproep gekry dat haar broer se lyk by ’n begrafnisondernemer in Brackenfell is. Geskok Linda (30) sê: “Die persoon op die foon het gesê ek moet my Covid-lyk kom haal. “Ek was geskok, want my broer is nie van Covid-19 dood nie. “Hulle het vir my gesê my ma het die lyk by die regering se lykhuis in Soutrivier gaan haal. Ek het dit verdag gevind, want my ma was by my en sy weet niks van ’n lyk wat geskuif is nie.” Linda se ma, Phathiswa Maseko, sê sy is hartseer omdat hulle nou nie toegang tot die lyk kan kry nie. Hulle weet steeds nie hoe dit in die eerste plek daar beland het nie. Phathiswa (50) sê: “Nog ’n aanduiding dat hulle besig is met ’n cover-up, is dat daar nou beweer word dat my seun aan Covid-19 dood is. “As gevolg daarvan kon ons hom nie die afgelope naweek begrawe het nie soos ons beplan het nie.” ’n Familielid, Nkosinathi Maseko, sê: “Ons het gerugte gehoor dat hy doodgeslaan is omdat hy daar in die gevangenis ’n bendeleier was. “Vir my maak dit nie saak wat hy was nie, die beamptes het geen reg gehad om hom dood te slaan nie. Hulle het die wet in hul eie hande geneem.” Motief Luzuko is twee maande gelede terug tronk toe nadat sy pa die korrektiewe dienste ingelig het hy het sy paroolvoorwaardes oortree deur drank te drink. ’n Polisiewoordvoerder, kol. Andrè Traut, bevestig die voorval word nog ondersoek. ’n Woordvoerder van die departement van korrektiewe dienste, Singabakho Nxumalo, sê ’n interne ondersoek sal die motief en omstandighede agter die voorval blootlê.