ENKELE dae nadat Brendan Ficks, voormalige stasiebestuurder van Good Hope FM, se ouers weens Covid-19 dood is, het hy sy stryd ook met die virus verloor. Ficks (48), ook 'n voormalige bemarkingsbestuurder van Son, is op Kersdag dood. Hy het laas week nog in die sosiale media bekend gemaak hy en albei sy ouers, Attie en Bettie Ficks, is positief getoets vir Covid-19. Sy ma is op 16 Desember dood en sy pa twee dae later. Meegan Kieffer, bemarkingbestuurder van Good Hope FM, het aan SABC News gesê Ficks het 'n magdom kennis oor amper enigiets gehad. Sy beskryf hom as 'n gentleman wat almal met respek behandel het. "Hy was 'n ywerige musikant en 'n skrywer wat opgewonde was om sy boek te publiseer. Hy het so baie dinge vir die toekoms beplan gehad en ons is baie hartseer om van sy skielike heengaan te hoor. "Hy gaan deur almal gemis word. Hy is werklik te gou van ons af weg geneem." Die Verenigende Gereformeerde Kerk van Suider-Afrika sê in 'n verklaring op hul Facebook-blad Brendan het baie bygedra tot die bou van die kerk se jeugstrukture. "Hy het in baie hoedanighede gedien. Sy passie vir die Here en die kerk, sy verbintenis tot jeugbemagtiging en ontwikkeling en sy professionele loopbaan in die mediabedryf is alles deel van 'n wonderlike en blywende nalatenskap wat hy agtergelaat het," lui die inskrywing.