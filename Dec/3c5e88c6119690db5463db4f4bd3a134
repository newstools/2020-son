TWEE mans van Oudtshoorn is Dinsdag in die plaaslike streekhof elk tot 12 jaar gevangenisstraf gevonnis. Hulle is aan twee klagte van roof met verswarende omstandighede skuldig bevind nadat hulle verlede jaar op Kersoggend twee mans buite ’n nagklub in Zebraweg beroof het. Michael Swapi en Zola Maliwa het die oggend vir Francois Monck en Dominique Fourie met messe gedreig en van hul sel­fone, kontant, motorsleutels en ’n pienk baadjie beroof terwyl hulle buite die nagklub gepie het. Weggegooi Swapi en Maliwa is danksy die vinnige optrede van die polisie sowat ’n uur later in hegtenis geneem. Swapi is gesien waar hy die motorsleutels weggegooi het, terwyl Maliwa nie ver daarvandaan nie gesien is met die baadjie van een van die klaers. Streeklanddros Ntsoki Moni het die twee rowers se weergawes as vals verwerp. Swapi het getuig hy was die oggend omstreeks drie-uur onderweg om by sy meisie in Smartie Town te gaan kuier. Hy het getuig hy was saam met drie ander mans, maar het onder kruisverhoor erken hy was alleen. Hy het ontken dat hy die motorsleutels gehad en weggegooi het toe hy die polisie sien aankom. Maliwa het getuig hy het die oggend dwelms gaan koop en op pad huis toe ’n pienk baadjie by ene Jan Padda gekoop. Hy het die baadjie aangetrek en die dwelms in een van die sakke gesteek. Versoek Hy kon egter nie verduidelik waarom hy weggehardloop en oor die heining van die Bridgton-sportgronde gespring het nie. Die staatsaanklaer, Hyron Goulding, het die hof versoek om die twee klagte vir vonnis saam te voeg en die twee beskuldigdes vir minstens 10 jaar tronk toe te stuur. Moni het in ag geneem dat die klaers nie beseer is nie en afgewyk van die minimum vonnis van 15 jaar vir roof met verswarende omstandighede.