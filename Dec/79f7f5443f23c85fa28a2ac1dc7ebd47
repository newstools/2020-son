MET die tweede golf van die pandemie in die land en die provinsie is daar kommer oor die styging in Covid-19-gevalle in tehuise vir bejaardes. Die Wes-Kaapse minister van maatskaplike ontwikkeling, Sharna Fernandez, het haar kommer oor die situasie uitgespreek. Daar is 1 770 seniors wat herstel het van die virus. Op 14 Desember was daar egter 32 aktiewe gevalle – 60% meer as die 20 gevalle wat op 4 November aangemeld is. Protokols Die streke Eden-Karoo en Kaapse Metro-Noord het die meeste van die gevalle aangemeld. Fernandez sê egter haar kommer is oor die hele provinsie. Die departement het intussen briewe aan alle ouetehuise gestuur waarin hy die stygende gevalle meld. In die brief word personeel van die tehuise gemaan om streng by protokols te hou. Hoewel besoeke aan geliefdes op nasionale vlak toelaatbaar is, vra sy dat die verskeie besture by die tehuise hul diskresie oor besoeke kan gebruik om die besoeke te verminder of ’n verbod daarop te plaas. Fernandez benadruk dit word gedoen in die belang van senior burgers se gesondheid omdat hulle soveel meer vatbaar is vir die virus. Haar beroep is: “Aan families wat hul geliefdes by ouetehuise wil besoek, maan ek om dit of uit te stel indien jy enige simptome het of in kontak was met iemand wat Covid-simptome het.” Befonds Sy maan voorts dat senior burgers beskerm moet word en verantwoordelike optrede te alle koste toegepas moet word. Daar is 300 tuistes vir bejaardes in die provinsie waarvan 117 deur die departement van maatskaplike ontwikkeling befonds word.