JÜRGEN Klopp kon Sondagaand nie sy emosies in toom hou ná sy Liverpool-span se Engelse Premier­liga-wedstryd teen die Wolves nie. Behalwe vir die oortuigende sege van 4-0, het Klopp emosioneel geraak daaroor dat van hul lojale fans in die Anfield-stadion kon wees om te sien hoe hulle die Wolves pak gee. Altesaam 2 000 toeskouers is toegelaat om dié wedstryd te gaan kyk nadat beperkings by sekere klubs verslap is waar daar nie Covid-19-infeksies is nie. “Was dit nou nie ’n perfekte aand nie? “Verbeel jou as mense 10 maande gelede sou sê 2 000 mense gaan na ’n game kom,” het Klopp aan die TV-kanaal Amazon Prime gesê. “Toe ons uitkom, het ons almal hoendervel gehad. Ek het geen idee gehad hoe dit sou voel nie. “Dit was perfek. Die geraas, wat die mense doen. “Hulle was op hul voete, jy kon sien en voel en ruik hulle het so lank hiervoor gewag.” Dié 53-jarige manager het ’n goeie verhouding met die klub se ondersteuners. Ondanks die span se suksesse op die speelveld gedurende die pandemie, het hy regtig verlang om sy span weer voor hulle in die sta­dion te sien speel. “Die wedstryd, die atmosfeer – dit was so lekker. “Ek het hoendervel gekry. Hulle het ‘You’ll Never Walk Alone’ begin sing – rêrig mooi. “Ek het nooit geweet dit kan so goed voel nie,” vertel Klopp met ’n knop in die keel. “Dit (die pandemie) het in Februarie begin en ons wag nog vir normaliteit om terug te keer. “Normaliteit is goed – ek dink nie ons waardeer dit so baie nie. Dit het my diep geraak.” Liverpool het sy 31ste wedstryd in sy laaste 32 tuiswedstryde in die liga gewen. Klopp hoop dat die terugkeer van ondersteuners ’n meer gereelde ding sal word. “Dit is soveel lekkerder wanneer daar toeskouers betrokke is,” het Klopp bygevoeg.– Reuters