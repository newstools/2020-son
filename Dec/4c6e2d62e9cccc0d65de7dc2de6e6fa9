GELUK was Saterdag aan die Sharks se kant toe 'n verbroude Morné Steyn strafdoelpoging die Durbaniete gehelp het om dié Curriebeker-kragmeting met 32-29 op Kingspark in Durban te wen. Die Sharks behou daarmee hul onoorwonne rekord by die huis en het voor die Cheetahs en Lions se wedstryd die tweede plek op die punteleer ingeneem. Hulle het ook die Bulls 'n eerste nederlaag in dié kompetisie toegedien en weer die wedloop vir die eerste plek op die punteleer vuurwarm gemaak. Die tuispan het 'n rustydvoorsprong met 14-9 bewerkstellig danksy drie suksesvolle strafdoelpogings deur hul losskakel, Curwin Bosch. Die terugkerende kaptein en buitsenter, Lukhanyo Am, se drie het dit 14 punte gemaak, met Bosch wat ongelukkig met die vdoelskop misluk het om vir 'n groter voorsprong te sorg. Steyn, Bulls-losskakel, het die besoekers in die wedstryd gehou deur met drie strafdoele van sy eie te slaag. Ofskoon die tweede helfte begin het met die Sharks weer op die voorvoet, en die eerste om punte aan te teken (Bosch-strafdoel), het die Bulls beheer geneem en in 'n stadium gemaklik met 29-20 voorgeloop. Drieë deur Marco van Staden en Cornal Hendricks en 'n suksesvolle strafdoelpoging deur Steyn het gelyk asof dit die Sharks teen die planke gedwing het. Die Durbaniete het egter verbeter teruggeveg, met eerste Kerron van Vuuren wat vanaf 'n rolmaalbeweging gaan druk het. Yaw Penxe se drie vanaf 'n skitterende en akkurate skopaangee deur Bosch het die Sharks weer laat voorloop, met net vier minute se speeltyd oor. Die drama was egter nog nie verby nie. Die Bulls het 'n strafskop vanaf 'n skrum verdien en het besluit op pale toe te korrel en 'n gelykopuitslag af te dwing. Steyn, wie mens gewoonllik jou huis of kar op sal verwed met 'n skop pale toe, se poging was egter windskeef  links verby die linkerkanste regoppaal. 'n Groot slaak van verligting vir die Sharks, wat sedert die hervatting van rugby in Suid-Afrika al tweek keer op hul baadjie teen die Bulls gekry het. Puntemakers: SHARKS - drieë: Lukhanyo Am, Kerron van Vuuren, Yaw Penxe; doelskop: Curwin Bosch; strafdoele: Bosch (5) BULLS - drieë:  Marco van Staden,  Cornal Hendricks; doelskoppe: Morne Steyn (2); strafdoele: Steyn (5)