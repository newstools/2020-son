'N BRAVEHEART, hero en 'n ligpunt in die donker 2020. Dit is hoe 'n jong man van Mitchells Plain wat ‘n bus vol mense na ‘n rooftog veilig by hul bestemmings gebring. Dit nadat die busdrywer sy pos verlaat het. Na een van sy mede-passasiers dit op Facebook gedeel het, het Ashley Europa, 'n skoonmaker by die V&A Waterfront, se heldedaad Vrydag soos 'n veldbrand versprei. Die passassier skryf: “Hy (Ashley) was Dinsdagaand in die bus toe drie mans naby Philippi die pendelaars van hul selfone beroof het. "Een van die drie mans was gewapen. Almal se selfone gevat. Een van die dames wou nie haar foon gee nie en het baklei met die rowers. "Die busbestuurder het weg gehardloop en Ashley het toe sy plek ingeneem en almal huis toe geneem. Daarna het hy die bus na die Golden Arrow depot geneem (sic).” Bronwen Dyke-Beyer, 'n woordvoerder van die busmaatskappy, bevestig die voorval. "Dit het Dinsdag omstreeks 19:50 op Govan Mbeki-rylaan gebeur. Een van die passasiers is in die voorval beseer, maar die besonderhede rondom dit is nog nie bekend nie. "Een van die passasiers het die bus na die terminus gery,” voeg sy by. Volgens Dyke-Beyer is ‘n amptlelike klag by die polisie geopen. Sers. Noloyiso Rwexana, ‘n polisiewoordvoerder, sê hulle ondersoek ‘n gewapende roof. “Niemand is nog in hegtenis geneem nie.”