PABLO Matera is die kapteinskap van die Poemas kwyt en is saam met twee ander spelers weens rassistiese twiets geskors. Slegs enkele weke nadat hulle die Poemas tot hul eerste oorwinning oor die magtige All Blacks gehelp het, het die Argentynse Rugbyunie Matera se kapteinskap “teruggetrek” en hom geskors, saam met die slot Guido Petti en die plaasvervanger-haker Santiago Socino. “Die Argentynse Rugbyunie verwerp die diskriminerende en xenofobiese opmerkings wat deur lede van die Poemas-groep in die sosiale media gepubliseer is,” lui ’n verklaring nadat aanstootlike twiets van 2011 tot 2013 aan die lig gekom het. Matera het in sy twiets daarvan gepraat om met sy kar oor swart mense te ry. Hy het ook xenofobiese opmerkings oor huishulpe van Bolivië en Paraguay gemaak. Petti het sy huiswerker as ’n “primaat” beskryf en verwys na swart mense wat sel­fone en beursies gesteel het. Die Poemas het tot dusver ’n baie onstuimige jaar beleef, veral met die lockdown en die opbou na die Drienasies-reeks. Hulle het Nieu-Seeland in die eerste game geskok en met Australië gelykop gespeel voordat hulle Saterdag teen die All Blacks met 0-38 die onderspit gedelf het. Die Argentynse Rugbyunie het gesê hoewel die twiets ’n aantal jare oud is, moes daar wel teen dié drie opgetree word. “Die Argentynse Rugbyunie veroordeel elke geval van haatspraak en beskou dit as onaanvaarbaar dat enige iemand wat hierdie menings uitspreek, ons land verteenwoordig,” lui die verklaring. Matera, wat Argentinië ook in laas jaar se World Cup in Japan aangevoer het en klubrugby vir Stade Français in Parys speel, het verskoning gevra vir sy “barbaarse” uit­latings. “Ek is jammer vir almal wat aanstoot geneem het vir die barbaarse goed wat ek geskryf het,” skryf die 27-jarige op Instagram. “Op daardie oomblik kon ek my nooit voorstel wie ek sou word nie. Vandag moet ek verantwoordelikheid neem vir wat ek nege jaar gelede gesê het. “Ek wil ook my span en my familie om verskoning vra vir wat hulle ervaar weens my optrede.”