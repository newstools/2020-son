’N MAN van Prins Albert wat tereggestaan het vir die besit van ’n ongelisensieerde vuurwapen en ammunisie, is Maandag in die Oudtshoorn-streekhof onskuldig bevind en ontslaan. Daniel Mars (37) het erken hy was die aand van 14 April 2019 in besit van ’n 9 mm semi-outomatiese pistool en ammunisie, maar hy het nie geweet dis in ’n sak wat twee onbekende mans vir hom gegee het om te dra nie. Hulle het hom ook beroof van sy selfoon en kontant. Die polisie het hom voorgekeer en toe hy omkyk, was die twee mans glo weg. Omdat dit nie sy sak was nie, het hy nie gehuiwer om die polisie toestemming te gee om dit te deursoek nie. Streeklanddros Sylvia Mandla het in haar uitspraak gesê die beskuldigde se weer­gawe kan waar wees en kan nie summier verwerp word nie.