MAMMAS en pappas, jul klôgoed kan nou na animasieflieks kyk wat in Afrikaans oorgeklank is. Vanaf vroeg volgende maand saai kykNET (DStv-kanaal 144) splinternuut oorgeklankte animasieflieks in Afrikaans uit. Die tradisie van animasie oorgeklank in Afrikaans strek dekades terug. Gunstelinge soos Heidi het byvoorbeeld ’n gesogte plek in die kanon van Afrikaanse TV-vermaak ingeneem. “Kinders geniet animasie, en daar is tans nie genoeg kinderprogramme vir ons Afrikaanse kinders nie. “Daarom is besluit om nuwe en moderne animasieflieks vir kykNET oor te klank,” sê Nicola van Niekerk, senior bestuurder vir teksgedrewe produksies en aktualiteit. Wiekie die Viking se grootste behoefte is om op avontuur­belaaide ekspedisies aan sy pa se sy te wees. Ná ’n tragiese gebeurtenis waarin sy mammie in ’n goue standbeeld verander, het Wiekie geen ander keuse nie as om te wys waartoe hy in staat is om sy familie te red. Wiekie die Viking en die Towerswaard word Saterdag 2 Januarie om 20:00 uitgesaai. Die meerminprinses besef die einste mense teen wie sy so lank reeds gewaarsku word, het eintlik almal goedheid in hulle. Partykeer verg dit net ’n bietjie geduld om dit te sien. Uitsien Die Meermin-Prinses word op 9 Januarie om 20:00 op kykNET uitgesaai. “Nog vele animasieflieks is in Afrikaans oorgeklank en vir die kleingoed op pad. Dis net die begin,” sê Van Niekerk. Nog animasieproduksies oorgeklank in Afrikaans waarna die kykers kan uitsien, sluit in Ella Bella Bingo, Snoet, Die Groot Avontuur en Vonk: ’n Ruimteverhaal.