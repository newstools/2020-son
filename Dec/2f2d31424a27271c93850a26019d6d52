SEDERT die terugkeer van die Metrorail se sekuriteitshoof wat lank geskors was, het misdaad by Metrorail in die Wes-Kaap met 76% gedaal. Ernest Hendricks is in April 2019 geskors en sou weer begin werk het, maar is toe wéér geskors. Alle sake teen hom is nou laat vaar en hy het in September stil-stil weer begin werk. Vroeër het Metrorail gesê sy nuwe strategie teen misdaad en vandalisme is ’n sukses. Dit is algemeen bekend dat Hendricks dié veranderinge aangebring het. Tydens en voor die lockdown is treinstasies landwyd erg geplunder. Prasa probeer nog dié skade regmaak. Raymond Maseko, waarnemende streekbestuurder van Metrorail in die Wes-Kaap, sê in ’n verklaring ná wetstoepassingsoperasies voor die feestyd is misdaad 76% laer as in dié tyd in 2019. Volgens Metrorail gaan hy sy sekuriteit in die vakansie nóg opskerp. Maseko sê misdaad het die afgelope drie maande skerp afgeneem en arrestasies volg op 81% van voorvalle. “Ons wil voortgaan en nog positiewe uitslae kry,” sê hy. Volgens Maseko gaan treine ook dwarsdeur die feestyd loop – behalwe op die vakansiedae op 16, 25 en 26 Desember en 1 Januarie. Op Saterdag 2 Januarie sal 12 treine weer tussen Kaapstad en Simonstad ry. Weens die corona-virus sal alle veiligheidsmaatreëls steeds streng toegepas word en pendelaars word weer gevra om by dié maatreëls te hou.