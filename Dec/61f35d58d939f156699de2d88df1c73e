Die voormalige Springbok-afrigter Peter de Villiers is Vrydag as nuwe Oostelike Provinsie-hoofafrigter aangestel. De Villiers was een van vyf afrigters wat Woensdag voor die OP se paneel verskyn het vir sy onderhoud om die volgende coach van die Olifante te word. Die onderhoudsproses het ook die voormalige Springbok-hulpafrigter Ricardo Loubscher, Deon Kayser, Jonathan Mokuena en Kevin Musikanth ingesluit. Die OPRU het Vrydag bevestig De Villiers is aangestel. “Om die OP-afrigter te wees gee my die geleentheid om 'n verdeelde gemeenskap te verenig in een ondersteuningsgroep wat agter die span staan.  Die OP behoort een van die beste spanne in die land te wees,” sê De Villiers in ’n verklaring. “Dit gaan ’n uitdaging wees, maar met die insette van alle belanghebbendes sal ons ons doelwit kan bereik. My plan vir die unie is dat ek baie steun van alle belanghebbendes benodig om brûe te bou en die regte personeel bymekaar te kry om seker te maak dat almal verstaan wat die kollektiewe doelwit is. “Ek sal hard werk om seker te maak dat ons ons doelwitte bereik,” belowe De Villiers.