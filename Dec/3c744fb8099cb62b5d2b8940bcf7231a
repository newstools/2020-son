GENL. Khehla Sitole, nasionale polisiekommissaris, het positief getoets vir Covid-19. Sitole se diagnose kom nadat hy in kontak gekom het met 'n polisielid wat die virus opgedoen het. Sitole wys tans geen tekens van die virus nie en het hom reeds afgesonder. "Ek het verskeie ander toetse ook ondergaan en my dokter is tevrede dat dit nie vir my nodig is om gehospitaliseer te word nie," het Sitole gesê. Hy is vitamines voorgeskryf en moet vir 10 dae in afsondering wees. Brig. Vish Naidoo, nasionale polisiewoordvoerder, sê lt. genl. Sindile Mfazi sal intussen as nasionale polisiekommissaris waarneem. Naidoo sê die lid wat die virus aan Sitole oorgedra het, doen ook goed. - News24