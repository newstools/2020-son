HAAI, Sonlanders! Sjoe, dit was so hittete, maar Frokkie, Miemie en broer Andy slaag daarin om Ouma en haar trawante te oorrompel. Nee kyk, broer Andy is omtrént ’n Rambo en maai die dwelm-merts een vir een af. Maar nou is die groot vraag: Waar het Ouma die kontant weggesteek waarmee sy altyd rondreis? Terwyl Miemie en broer Andy na die geld soek, hou Frokkie ’n ogie oor Ouma. Dié is ’n stryd teen die tyd, want die cops kan enige tyd uitsteek. Geniet nou die slothoofstuk van ELDRIDGE­ JASON se “Ou Krismis”. FROKKIE loop senuagtig op en af. Hy kan eenvoudig nie stilstaan nie. Sy nerves is gaar. Waar draai Miemie en broer Andy so lank? Die cops kan enige tyd hier uitsteek en dan is hulle diep in die dinges. Hier lê ’n hele paar lyke rond. Kwart voor Kersfees is hy nie lus om vir moord in die tronk te gaan sit nie. Ouma beur swaar orent. Daar is ’n grinnik op haar verrimpelde gesig. “Julle gaan nie hiermee wegkom nie,” sê Ouma met genoegdoening. “As die polisie hier kom, gaan hulle dadelik sien dat ek ’n arme vrou is wat deur ’n groep rowers aangeval en beroof is. “Julle het ’n ou vrou aangerand, haar werkers vermoor ... dit lyk nie goed vir julle nie. “Kom ek sê jou wat ... as jy my laat wegkom, ek beloof dat ek mooi na jou sal kyk.” Frokkie snork hard deur sy neus. “Dink jy ek is ’n pop? Jy gaan mooi na my kyk soos wat jy my in ’n roadblock in wou lei? “Ek gaan nie weer in jou strik trap nie.” Ouma gee ’n lelike laggie. “Be my guest. Maar moenie sê ek het jou nie gewaarsku nie. “Daar is ander uitgange uit hierdie huis. Wie sê nie hulle is lankal weg met die geld en los jou om die fall te vat nie?” Die saadjie van twyfel is geplant. Dit is duidelik toe Frokkie ophou op en af loop en vir ’n oomblik stil gaan staan. Ouma het ’n punt beet. Dit besef hy alte goed. Wat as sy die waarheid praat? Kan hy haar vertrou? Hoekom maak Miemie en broer Andy so lank? Frokkie wonder of hy nie moet gaan kyk waar die twee is nie, maar as hy dit doen, beteken dit hy moet Ouma alleen laat. “As ek jy is, dan gaan kyk ek waar hulle so draai,” sê Ouma asof sy Frokkie se gedagtes gelees het. “Waarheen kan ’n ou vrou soos ek met hierdie seer lyf dan ook nou gaan?” Dit blyk die antwoord te wees waarop Frokkie gewag het. Hy maak vinnig die vuurwapens bymekaar wat rondgestrooi lê en stap dan kombuis toe. Daar gekom, maak hy laaie oop en toe, tot hy op ’n klompie swart sakke afkom. Haastig prop hy die wapens daarin. Hy vries vir ’n oomblik in sy spore. Sy vinger­afdrukke is nou op al die wapens. Dit moet eenvoudig net saam met hom gaan, besef hy. Met die swart sak in die hand, stap hy vinnig die gang af. Hy het nie ’n clue waar Miemie en broer Andy kan wees nie. Die huis is stil. Te stil na sy sin. Dan hoor Frokkie ’n geluid wat vir hom soos ’n skuifdeur klink wat oopgetrek word. Haastig stap hy in die rigting waarvandaan die geluid gekom het. Frokkie vloek hardop toe hy iemand by die deur sien uitbeweeg. Broer Andy. Die kerkbroer skrik groot toe hy Frokkie gewaar en laat spat. Toe Frokkie by die deur kom, sien hy Miemie en broer Andy by die hekkie uitbeur, elk met twee groot, swaar sakke. Ouma was reg, dink Frokkie kwaad. Die goed is besig om hom lelik in die rug te steek. Die paniek oorval hom. Hy sal moet pa staan vir ál die lyke wat hier lê! Dan merk hy ’n swart toksak op wat agtergebly het. Haastig stap hy daarheen en trek die zip oop. Verligting en ongekende vreugde spoel oor hom toe hy die stacks R200-note sien. Alles is nie verlore nie. Hy kan nog groot score, maar dan sal hy moet wikkel. Frokkie zip haastig die sak toe en gooi dit oor sy skouer. Die ding is swaar verby – goeie nuus vir hom. Frokkie beur weer die gang af na die sitkamer waar hy Ouma laas gelos het. Hy skrik groot toe hy haar nie sien nie en toe hy ’n kar met ’n stink spoed hoor wegtrek, weet hy dat Ouma nou ’n get geslaan het. Dan hoor hy die geloei van sirenes en besef dat hy ook hier moet wegkom. Frokkie weet dat ’n skuldlas swaar kan wees, maar het nooit gedink dat geld so swaar kan weeg nie. Dit voel of sy skouer uit sy potjie gaan ruk, maar hy kners op sy tande en beur voort. By sy tjor gekom, sien hy dat die Lexus ook weg is. Hy maak haastig die boot oop en smyt die sak en die swart sak met die wapens in. Hy voel paniekerig in sy sak en slaak ’n sug van verligting toe hy sy karsleutels voel. Haastig klim hy in sy kar en bid soos nog nooit tevore dat sy kar nie nou oorlams moet wees nie. Miracles do happen, dink hy verlig toe sy kar ook saamspeel en die enjin dadelik brul. Hy trek haastig weg. Frokkie is net by die eerste stopstraat toe twee polisievêns verby hom jaag. Kan ’n mens so lucky wees, dink hy verlig en kap ál aan. Sy voet jeuk op die petrolpedaal, maar hy maan homself om kalm te wees. Nog polisievoertuie kom met loeiende sirenes verby hom gejaag. Dit voel vir Frokkie of die tyd kruip, maar stukkie vir stukkie kom daar ’n distance tussen hom en Boston. Ná wat soos ’n ewigheid voel, kruip sy woonstelblok al hoe nader. Sy bene voel soos jellie toe hy in die parkeerarea van sy woonstelblok uitklim. Die sweet tap hom af. Hy sien sy busy-borrie-buurvrou oor haar balkon na hom loer. Hy gluur haar aan en wonder bo wonder, draai sy om en stap haar flat binne. Haastig stap hy na die kattebak, gryp die sak en beur moeisaam na die gebou. Die lift kan nie gou genoeg kom nie. In sy woonstelgebou sluit hy sy flat met bewende hande oop en sluit die deur dadelik agter hom. Frokkie sleep die swaar sak na sy sitkamertjie toe, maak die zip oop en dop die sak om. Frokkie se mond hang oop toe hy al die note sien. Hy het nog nooit soveel geld in sy lewe gesien nie. Frokkie gooi sy hande in die lug van blydskap en maak ’n paar dansbewegings. Dan gaan lê hy plat op die grond en strooi die geldnote oor hom. Hierdie is die beste, beste Krismis ooit, dink hy in ekstase. Hierdie geld kan hy nie bank nie, want dit gaan agterdog wek, maar hy gaan soos ’n koning van onder sy matras uit leef. Frokkie vlieg orent toe sy deurklokkie lui. Sonder om twee keer te dink, gaan maak hy die deur oop. Hy skrik toe hy in Ouma se gesig vaskyk. Dan merk hy die pistool waaraan ’n silencer gemonteer is in haar hand op. “Die goue reël van die lewe is dat jy moet rondkyk as jy ry,” sis sy. “Merry Christmas.” Die pistool blaf in haar hand en Frokkie val vloer toe. Hy loer in die rigting van die geld wat al hoe dowwer word. Dis net nooit sy jaar nie, dink Frokkie, voordat die donkerte hom soos ’n vuil uil omhels.