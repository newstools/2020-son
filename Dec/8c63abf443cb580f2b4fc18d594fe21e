DIE aanbieding van die Australiese Ope Tennistoernooi is ’n besluit wat nou in die hande van dié land se regering is. Die Australiese Ope is die eerste Grand Slam op wêreldtennis se jaarlikse kalender en dit het die afgelope dekade een van die gewildste van die vier groot toernooie geword. Volgende jaar se toernooi is veronderstel om op 18 Januarie te begin. Craig Tiley, die CEO van Tennis Australië, het gesê hulle sal binnekort meer besonderhede bekend maak. Vrese oor ’n kansellering van die toernooi kan egter nog nie besweer word nie. Die Australiese regering moet nog aankondig wanneer hy oorsese spelers sal toelaat om na dié land te reis sodat hulle met hul voorbereiding vir die toernooi kan begin.