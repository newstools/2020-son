HOFGANGERS wat hulle uitgesit het om te hoor hoe die anti-gang unit pas in ’n hit op een van sy eie, is gister droëbek huis toe. Dít kom nadat Amaal Jantjies en Farez Smith se regsverteenwoordiger, adv. Theresa Ruiters, haar aan die saak onttrek het. Jantjies, Smith en Janick Adonis loop hof op klagte van sameswering om moord te pleeg, die besit van plofstof en sameswering om plofstof te bekom. Jantjies en Smith is op 23 November verlede jaar in hegtenis geneem toe Smith voor lt.kol Charl Kinnear se huis in Bishop Lavis met ’n handgranaat betrap is. Smith het gesê Jantjies het die bevel gegee om die granaat op Kinnear se huis te gooi. Verdere ondersoek het gelei na Adonis, wat reeds in die mang is. Ingeneem Adonis was nie gister in die hof nie omdat hy in die tronk in self-isolasie is. Smith en Jantjies het alleen in die Parow-streekhof verskyn. Jantjies se aansoek om borgtog het ná meer as ’n jaar eers begin. Sy het Vrydag die getuiebank ingeneem en getuig dat Kinnear en sy baas, genl. André Lincoln, vooraf van die aanval geweet het en dat die hele ding Lincoln se idee was om iemand aan te keer wat hom en Kinnear treiter. Sy het gesê sy het selfoon-recordings van die gesprekke tussen haar en Lincoln. Die recordings en nog details oor wat in die aanloop tot die poging tot die aanval op Kinnear gebeur het, sou gister blootgelê word. Kinnear is op 18 September vanjaar in ’n regte hit voor sy huis vermoor. Ruiters se bedanking het egter gekeer dat enige verdere detail in die hof blootgelê kon word. Sy het aangevoer dis ’n botsing van belange as sy Smith en Jantjies verder verdedig. “Ek ken albei se weergawes. Ek sal nog vir Smith op rekord bly, maar net totdat die transcripts aan die nuwe lawyers oorgedra is.” Die landdros was nie ingenome met dié verwikkeling nie en het voorgestel dat die saak op die vroegste datum (15 Januarie) voortgaan. Ruiters het gesê sy het daai dag ander verpligtinge. Haar grootmaakkind, Kyle Ruiters, moet dié dag in die Bellville-landdroshof verskyn. Kyle loop hof vir die gru-moord op Lynette Volschenk (32). Die moord is in Augustus 2019 in die Seesig-woonstelle in Loevenstein naby Bellville gepleeg. Vlugtig Kinnear se weduwee, Nicolette, en hul twee seuns, Carlisle en Casleigh, het ook gister se hofverrigtinge in Parow bygewoon. Jantjies, Smith en Adonis is op 21 Januarie weer voor. Zane Kilian het gister vlugtig in die Kaapstad-landdroshof verskyn vir sy beweerde betrokkenheid by die mislukte hit op William Booth. Die saak is tot 18 Januarie uitgestel. Kilian is vandag in die Bell­ville-landdroshof, waar hy teregstaan op klagte van moord op Kinnear, die onregmatige onderskepping van kommunikasie en sameswering om moord te pleeg.