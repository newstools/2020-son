DIE Westelike Provinsie se loslootjie kon nie op ’n beter tyd vir die Kapenaars gekom het nie. Die beseringspook het John Dobson (afrigter) se span die laaste tyd behoorlik geteister. ’n Hele 14 van sy span se spelers is tans op die krukkelys. Frans Malherbe, Springbok-vaskopstut, was tot dusver vanjaar die Streeptruie se grootste troefkaart in die skrums. Hy moes hom egter voor Vrydagaand se Curriebeker-kragmeting met die Pumas ter elfder ure weens siekte onttrek. Die WP se ander vaskopstutte, Neethling Fouché (harsingskudding), Sazi Sandi en Leon Lyons, was ook nie beskikbaar nie. Die rede vir Sandi en Lyons se afwesigheid is nie amptelik bekend gemaak nie. Dobson het laat deurskemer die media kan maar sy eie gevolgtrekkings maak oor hoekom Sandi, Lyons en Malherbe nie kon speel nie. Gehelp Dobson is dus genoop om Lee-Marvin Mazibuko teen die Pumas ’n kans in die beginspan te gee. En omdat die twee loskopstutte Alistair Vermaak en Kwenzo Blose op die bank was, moes Mazibuko die volle 80 minute speel. Die 23-jarige het hom egter goed van sy taak gekwyt en die WP gehelp om sy eerste Curriebeker-game van die seisoen, teen die Pumas, met ’n bonuspunt te wen.En al het die Kapenaars vyf ligapunte in die game opgetel, het hulle nie goed gespeel nie. Siya Kolisi (kaptein) en sy manne het eenvoudig te veel ongedwonge flaters begaan. Hulle het balle in kontak en van afskoppe aangeslaan. Die agterlyn kon sodoende geen ritme vind nie. Die week se blaaskans sal die spelers meer kans gee om te hergroepeer en van hul skete te herstel. Die WP behoort dus aansienlik sterker te wees vir die game teen Griekwas. Dit word op die dag ná Kersfees op Nuweland gespeel. Ervare agterspelers soos die buitesenter Ruhan Nel en vleuel Sergeal Petersen behoort weer in die prentjie te kom, terwyl Malherbe en die slot JD Schickerling die enjinkamer sal versterk.