SOOS sake nou staan, sal Safa Cape Town se Derde Liga op 16 Januarie afskop. Al kan die nuutste vlaag van die Covid-19-pandemie moontlik dié plan in die wiele ry, het Bennett Bailey, die streek se president, bevestig dit bly die doelwit. “Doelwitte is iets wat jy kan skuif of heroorweeg. “Ons bly egter mindful van die erns van die pandemie en moedig ons lede aan om by die protokols en maatreëls te hou. “Maar vir eers is dit die doelwit om in Januarie met die sokker te begin. “Ons bly hoopvol dat die kompetisie wel sal afskop. “Terselfdertyd is ons bewus van die erns van die pandemie en die pyn wat dit in ons gemeenskappe veroorsaak,” het Bailey gesê. Hy het ook gemaan wanneer die liga amptelik begin, sal streng maatreëls van toepassing wees. Elke wedstryd sal byvoorbeeld onder die toesig van spesiaal opgeleide Covid-19-beamptes plaasvind. “Die Covid-19 compliance officers het ’n kursus volgens die Wêreldgesondheidsorganisasie se riglyne voltooi,” het Bailey verduidelik. “As daar nie compliance is nie, sal daar nie wedstryde wees nie,” het hy gewaarsku. Maar terwyl Bailey optimisties is, blyk dit dalk te vroeg te wees om met wedstryde te wil begin, veral as die huidige vlaag nuwe infeksies in ag geneem word. Bailey het die sokkergemeenskap aangemoedig om die Covid-19-maatreëls te eerbiedig, veral deur hul masker te dra.