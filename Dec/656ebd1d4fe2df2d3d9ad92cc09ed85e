DIE uitvoerende burgemeester van die Beaufort-Wes-munisipaliteit, Noel Constable, veroordeel die brandstigting van munisipale eiendom in dié Karoodorp ten sterkste. Die plaaslike kuns-en-kunsvlyt-gebou is onlangs aan die brand gesteek. Daar is nog niemand in hegtenis geneem nie. Constable sê in ’n persverklaring daar is geen plek vir sulke gedrag in sy dorp nie. Hy vra lede van die publiek om na vore te kom as hulle enige inligting het oor wie die kwaaddoeners is. Piempers sal anoniem bly. Vasgetrek Die persverklaring lees verder: “Die uitvoerende burgemeester van die Beaufort-Wes-munisipaliteit, Noel Constable, veroordeel die van­dalisme van munisipale geboue ten sterkste. “Die kuns-en-kunsvlyt-gebou is tot in sy fondamente afgebrand en brandstigting word vermoed. “Enige een met inligting oor die voorval kan die plaaslike polisie kontak sodat die kwaaddoeners vasgetrek kan word.”