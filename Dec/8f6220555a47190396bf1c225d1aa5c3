NADAT die Westelike Provinsie sy vorige twee Curriebeker-wedstyde verloor het, het die Kapenaars hul eerste game van die kompetisie Vrydagaand op onoortuigende wyse met 28-14 teen die Pumas op Nuweland gewen. Al was John Dobson (afrigter) se span met die rustyd met 8-5 voor, was hy glad nie oortuigend in die eerste helfte nie. En al was Dobson straks nie gelukkig met die vertoning nie, sal hy in sy noppies wees dat sy span met ‘n bonuspuntsege uit die game kon stap. ‘n Drie van die Bok-loskopstut Steven Kisthoff ná die toeter was die Streeptruie se vierde een van die game. Dit het beteken dat die WP vyf ligapunte uit die game gekry het, wat voortaan nog baie belangrik kan wees as dit by die uitspeelrondes kom. Die Kapenaars het soos in ál hul vorige wedstryde vanjaar onnodige hanteerfoute op kritieke tye, veral op die aanval, gemaak. Siya Kolisi (kaptein) en sy manne het met rukke en stote gespeel. Hulle het die heeltyd gesukkel om ritme op die aanval te kry. Daarteenoor het Jimmy Stonehouse (afrigter) se Pumas deurgaans kliphard geveg. Die besoekers van Nelspruit het veral hulself by die afbreekpunte laat geld, waar hulle telkemale omgekeerde besit bewerkstellig het. Die WP het voor die game ’n groot terugslag beleef met die nuus dat die Springbok-vaskopstut Frans Malherbe nie die veld kon vat nie omdat hy siek was. Die World Cup-wenner is deur die 23-jarige groentjie Lee-Marvin Mazibuko vervang. Mazibuko het hom egter goed van sy taak in die nr. 3-trui gekwyt. Hy het nie net styf gestaan in die skrums nie, hy het ook uitgeblink in sy algemene spel. Die Pumas het die eerste drie van die game teen die verloop van die spel in die 17de minuut gaan score. Die WP was op die aanval toe Luther Obi, vleuel van die Pumas, ’n aangee van die WP-haker Scarra Ntubeni onderskep het. Nadat hul voor- en agterspelers goed gekombineer het, het die senter Erich Cronjé oorgewurm vir die besoekers se drie. Die 19-jarige losskakel van die Pumas, Tiaan Botes, het met die doelskop misluk. Sowat 10 minute voor die rustyd het die skeidsregter Paul Mente die Pumas se slot Le Roux Roets met ’n geelkaart vir ’n gevaarlike hoogvat op Mazibuko van die veld gestuur. Kade Wolhuter, wat reeds in die 7de minuut die losskakel Tim Swiel vervang het, het met die strafdoel geslaag. Swiel het ’n gesigbesering opgedoen. Ntubeni het vergoed vir sy swak aangee vroeër in die game toe hy die Streeptruie se eerste drie in die 39ste minuut gaan druk het ná ’n goeie dryfmaalbeweging naby die Pumas se doellyn. In die tweede helfte het die regtervleuel Angelo Davids ’n puik drie gaan druk. Tristan Leyds het die spel goed gelees en met ’n uitstekende lang aangee vorendag gekom om die vlugvoetige Davids oor te stuur. Leyds, wat op die aand baie goed gespeel het, is met wat soos ‘n ernstige besering gelyk het, met 13 minute speeltyd oor, met ‘n draagbaar van die veld gedra. Davids het briljant gevaar deur ’n paar manne te klop om by die doellyn uit te kom. Ntubeni het hierna oorgedryf vir sy tweede drie. Wolhuter het met ál drie sy doelskoppe misluk, maar was suksesvol met twee maklike strafdoele. Die voormalige WP-speler Devon Williams, wat reeds vroeg in die game as ’n plaasvervanger vir die Pumas opgekom het, was in die kol met drie strafdoele wat die Pumas binne trefafstand gebring het (21-14). Kitshoff se bonuspuntdrie in die 85ste minuut was egter die finale spyker in die Pumas se doodskis. WP – drieë: Scarra Ntubeni (2), Angelo Davids, Steven Kitshoff; doelskop: Kade Wolhuter; strafdoel: Wolhuter (2). PUMAS – drie: Erich Cronjé; strafdoele: Devon Williams (3)