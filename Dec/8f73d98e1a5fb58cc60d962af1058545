CAOIMHÍN Kelleher se vernuf voor die doelhok sal Jürgen Klopp twee keer laat dink oor wie die balle moet uithou in Liverpool se volgende wedstryd. Die Reds het Ajax op Anfield met 1-0 geklop om hul plek in die ronde van 16 van die Uefa Champions League te bespreek. Alisson Becker, Liverpool se beste doelwagter, het nie gespeel nie. Hy sukkel met ’n seer dyspier en speel nie in die naweek se Premier­liga-stryd teen Wolves nie. Kelleher (22) is Dinsdag bo die meer ervare Adrián as goalie gekies. “Ek dink regtig Adrián het tot dusver ’n fantastiese job vir ons gedoen. Hy het baie doele uitgehou en hy speel goed. Ons het egter nou die natuurlike sokkervernuf van Caoimhín Kelleher nodig gehad,” het Liverpool se baas gesê. “Hy is ook goed as dit kom by pogings keer. Ons het die besluit geneem, maar ’n mens weet nooit hoe hulle dit gaan hanteer nie. Ek is baie gelukkig met hoe kalm en goed hy was. “Aan die einde van die dag gaan dit oor die bal uit die doelhok hou en hy het dit twee keer gedoen en boonop op ’n uitstekende wyse.” Met die sege oor Ajax het daar egter nog beseringsnuus vir Klopp gekom – Andy Robertson (enkel) en Jordan Henderson (rug) se deelname aan Sondag se stryd is in die weegskaal. Oor hul skete het Klopp gesê: “Albei kon die wedstryd voltooi. Ons het twee dae se herstel meer as laas week. So, ek dink hulle sal oukei wees.”