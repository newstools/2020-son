DYSSELSDORP. – Pa­siënte staan elke dag buite die plaaslike kliniek en wag ure lank om gehelp te word. Dis omdat niemand op die perseel toegelaat word alvorens die sekuriteitswag jou by die hek kom roep nie. Pasiënte en ander in­woners is baie omgekrap oor die nuwe verwikkelinge die afgelope twee weke. “Sedert die begin van die Covid-regulasies is pasiënte binne en buite deur sekuriteit beheer. Nou drom almal buite die hek saam, terwyl voertuie op en af in die pad jaag. “Inwoners skuur op die sypaadjie tussen mekaar deur. Dit hou ’n groot risiko in vir die optel van die virus. “Oumense, gestremdes en kinders moet op die grond sit sonder social distancing,” vertel ’n inwoner, Ricardo Human, dié week. Leah Saptouw (80) sê sy het na die kliniek gekom vir ’n dressing vir ’n wond en nuwe verbande. “Hier moet ek nou onder pyn buite in die hitte staan,” kla sy. Nog ’n pasiënt, Bettie Gertze (67), sê sy het ’n afspraak en moet nou buite staan en dít terwyl sy nie gesond is nie. Eva Jacobs (51) sê sy’t ’n afspraak gehad vir 08:00 vir ’n oë-probleem. “Ek kan nie lank in die son wees nie. “Nou moet ek hier buite sonder skuiling staan. Hoe kan die departement ons so onmenslik behandel? “Hulle wil hulself beskerm, maar ten koste van ons wat siek is. “Dit is baie gevaarlik hier op die sypaadjie met karre wat op en af verbyjaag. En met die inwoners wat hier op en af loop, is die risiko groter.” Nadia Ferreira, ’n woordvoerder van die Wes-Kaapse departement van gesondheid, sê met die onlangse toename in Covid-19-getalle in Dysselsdorp is die samekoms van pasiënte by die ingang van die kliniek ’n groot risiko. “Weens oproepe vir beperkte kontak en Covid-19-regulasies kan pasiënte ongelukkig nie meer op die kliniekterrein kom wag vir hul afsprake nie,” sê sy. Geprioritiseer Volgens Ferreira het hulle geen beheer oor wie die terrein betree nie. Sy sê die kliniek het reeds sewe voorvalle van diefstal en/of vandalisme gehad. Toegang word reeds by die ingang gereguleer om te verseker dat alle verswakte en bejaarde pasiënte geprioritiseer en dadelik ingelaat word. Noodgevalle word ook dadelik hanteer, verduidelik sy.