LIONEL Messi het Dinsdag nóg ’n mylpaal in sy roemryke loopbaan behaal. Die boorling van Rosario in Argentinië het die legendariese Pelé verbygesteek vir die rekord vir die meeste doele vir ’n enkele klub. Dit was in Barcelona se oorwinning met 3-0 oor Real­ Valladolid in La Liga. Messi het die nette vir ’n allemintige 644ste keer laat raas. Hy het sodoende die Brasiliaan se rekord van 643 doele vir Santos oortref. Sy doel het in die 65ste minuut van die gemaklike sege vir Ronald Koeman se span gekom. Met Messi giftig op die aanval, was Barcelona van meet af in die José Zorrilla-stadion op die voorvoet. In die sewende minuut is sy poging net wyd van die doelhok verby. Hy het egter later ’n uitstekende aangee vir die Franse verdediger Clément Lenglet gestuur, wat dié met ’n kopskoot in die hok gekry het. Verlaat Martin Braithwaite het later die span se voorsprong vergroot nadat Messi deur die verdediging van Sergiño Dest geglip het om die weg vir sy spanmaat te baan. Messi het vanjaar ver van sy beste gelyk nadat hy die klub probeer verlaat het. Barça lê tans vyfde in La Liga. Die span is agt punte agter die voorloper, Atlético Madrid, en lê nou net twee punte agter Sociedad en Villarreal, wat met 1-1 gelykop gespeel het teen Athletic Bilbao. Atlético Madrid het sy voorsprong op die punteleer tot drie punte vergroot met sy sege van 2-0 oor Sociedad. – Reuters