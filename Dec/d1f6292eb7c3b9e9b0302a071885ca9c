Die produksie gaan van 8 Desember tot Januarie 2021 in die Baxter te sien wees. Die briljante en bekroonde Kaapse musikant en akteur Loukmaan Adams is die regisseur van Living Coloured, wat beloof om ’n hoogtepunt op die komende feeskalender te wees. Dit is die eerste keer dat Loukmaan manalleen die regie van ’n teaterproduksie behartig. Ses performers bring lewe na die opgewekte karakters in die boek. Van die performers vertolk meer as een rol. Jy wonder teen dié tyd seker al wie die performers is wat in Living Coloured gaan optree, nuh? Wel, moenie verder wonder nie. Die cast is jonk, maar hulle is regtig baie talentvol. Tashreeq de Villiers, Alexis Petersen, Eldon van der Merwe, Anzio September, Crystal Finck en die musikant Yvan Potts gaan in die produksie te sien wees. Dié ses briljante performers het onlangs gespeel in die legendariese David Kramer se teaterproduksie Danger in the Dark. Tashreeq, Anzio en Crystal het ook in die komediant Mark Lottering se gewilde show Aunty Merle – The Musical gespeel. Living Coloured is ’n ode aan ’n era waarin gemeenskappe en families floreer het ten spyte van moeilike omstandighede wat deur apartheid veroorsaak is. Die show gee ’n blik op hoe dit was om in apartheid op die Kaapse Vlakte groot te word. Dit is ’n skreeusnaakse, heart-warming weerspieëling van Yusuf se lewe wat handel oor familie, gemeenskap, tradisies en kultuur.