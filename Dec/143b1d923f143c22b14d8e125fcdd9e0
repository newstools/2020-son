’N WIT huurder beweer haar landlord gee haar en haar boyfriend hel oor hy bruin is. Dinge het nou al so erg handuit geruk, die saak gaan in die hof draai en alle betrokke partye het interdikte teen mekaar. Sake van crimen injuria is ook gemaak nadat die boy­friend, Marius August, na bewering die h-woord toegesnou is. Hy en sy meisie, Annge­lique Sharpe, het aan Son gesê alles het begin toe sy en haar man uitmekaar is en hulle twee verlief geraak het. Volgens Sharpe het sy en haar man eers die huis by Theresa en Jeff Hastings gehuur. Sy het August later gevra om by haar in te trek. Sy sê net daar het hul nagmerrie begin. August sê daar is al tot by hulle gekom en gesê “h*tn*ts” is nie op die perseel welkom nie. “Toe ek só genoem word, het my meisie in trane uitgebars omdat sy my nie in daardie lig sien nie. “Ek moes toe vir haar troos en kon nie nog oor myself worry nie.” Volgens August is hulle ook gedreig dat ’n bekende Kaapse bendeleiersfiguur hulle sal kom doodmaak. “Ons moes hoor hulle gaan ons lyke uit die huis kom sleep.” August sê ná die tyd het Theresa by hul huis aangekom en daarop aangedring om inspeksie te doen. Die paartjie sê sy was baie aggressief en August moes na bewering weer hoor hy is ’n h*tn*t en dat hul lyke uitgedra gaan word. Hy sê dié keer het hy ’n saak van crimen injuria gemaak. Maar Vrydag, op sy verjaardag, het hy ’n interdik gekry wat Theresa teen hom uitgehaal het. August verskyn môre in die Grabouw-landdroshof. Theresa sê egter aan Son húlle is die mense wat haar en haar gesin treiter. Volgens haar is August die een wat húlle met gangsters gedreig het. Theresa sê ook sy sal nooit vir iemand sê hy’s ’n h*tn*t nie oor sy self van gemengde herkoms is. Sy sê haar vriendekring is ook gemeng. Theresa vertel: “Nadat julle daar was, het hulle by sy pa se huis ’n groot partytjie gehou met spotlights op ons huis. Hulle het luidkeels vir die hele straat verkondig dat hulle ons nou lekker gaan kry en dat hulle nie sal ophou voordat ons trek nie. “In die vyf jaar dat ons daar bly, het ons nog nooit ’n vlieg skade aangedoen nie. Ons hou ons eenkant en laat almal in vrede leef. Ek het gedink as ons tussen kleurlinge bly, sal ons nou ’n rustiger lewe hê en dat daar nie wenkbroue gelig sal word oor ons vriendekring nie. En nou dié situasie. Hoe dink die mense dan? Wat as die twee se verhouding opbreek? “Ons is nog altyd bure, maar nou haat hulle ons en doen hul bes om ons lewe en reputasie te vernietig. “Dit breek my hart, want die laaste keer dat ek met Anngelique gepraat het, het sy gesê sy is die afgelope sewe jaar al ongelukkig getroud. “Ek het nog vir haar gesê ek is bly sy het nou iemand gekry saam met wie sy gelukkig kan wees.”