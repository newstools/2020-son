’N HELE 85 pienkvoetjies is op Kersdag in die Kaapse metro
gebore. Die Wes-Kaapse gesondheidsdepartement sê van die
Krismisbabas wat van middernag aangemeld is, is 43 seuns en 42 meisies. Die eerste drie Kersbabas is sommer kort ná mekaar gebore. Die eerste, ’n meisie, is klokslag 00:00 in die
Mowbray-kraamhospitaal gebore, met ’n gewig van 2,6 kg en ’n lengte van 48,5
cm. Die tweede baba was ook ’n meisie en is 00:22 in Delft
gebore. Die derde baba, ’n seuntjie, is 00:31 in die
Tygerberg-hospitaal gebore. Hy het 3,19 kg geweeg. Twee stelle tweelinge is ook in die Mowbray-kraamhospitaal
aangemeld. Die eerste tweeling, ’n seun en ’n dogter, is onderskeidelik
10:20 en 10:50 gebore. Die Wes-Kaapse gesondheidsdepartement het die ouers en
personeel gelukgewens met die veilige bevalling van die pienkvoetjies op
Kersdag. “Ons sien uit daarna om deel te wees van hul
ontwikkelingsreis,” het Wes-Kaapse minister van gesondheid, dr. Nomafrench
Mbombo, gesê. “Ons bedank ook ál ons personeellede en vroedvroue vir hul
harde werk en toewyding op hierdie spesiale dag.”