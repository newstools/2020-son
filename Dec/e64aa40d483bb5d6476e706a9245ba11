BARCELONA se kragmeting met Paris Saint-Germain is ongetwyfeld die uitstaanwedstryd in die Champions League se ronde van 16. Nóg ’n watertand-affêre is Frank Lampard se Chelsea wat swaarde kruis met daai taai neut Atlético Madrid. Die loting is gister by Uefa se hoofkwartier in Nyon, Switserland, afgehandel. Die Italiaanse span Lazio het in sy heel eerste keer in die prestigeryke kompetisie na die uitkloprondes deurgedring. Die verdedigende kampioen, Bayern Munich, sal te veel gehalte hê vir Lazio. Net so behoort Pep Guardiola, manager, se Manchester City oorgenoeg skietgoed te hê vir Borussia Mönchengladbach, wat vir die eerste keer sedert 1978 dié fase van die kompetisie haal. Jürgen Klopp se Liverpool word deur ’n tricky ronde in die gesig gestaar met die onvoorspelbare RB Leipzig wat Man United uit die kompetisie geboender het. Die voormalige kampioen Real Madrid pak Atalanta, terwyl Juventus na Portugal terugkeer vir sy stryd teen Porto. Sevilla se stryd teen Borussia Dortmund behoort ook vir groot opwinding en drama te sorg. Die eerste bene sal oor twee weke – op 16 en 17 en 23 en 24 Februarie beslis word, met die  tweede bene op 9 en 10 en 16 en 17 Maart. Intussen sal die uitgeslape Ole Gunnar Solskjær se Red Devils die La Liga-span Real Sociedad in sy Europa League-veldtog­ pak.