ARTHOB Petersen laat ’n nalatenskap van onbaatsugtige diens aan die spel van rugby. Só het Mark Alexander, president van die Suid-Afrikaanse Rugbyunie (Saru), Dinsdag in ’n verklaring oor die voormalige Springbok-spanbestuurder gesê. “Hy (Petersen) het deur die struggle-era hard vir die game­ gewerk en is onmiddellik ná eenwording in die hoogste kringe opgeneem. “Hy het altyd ’n afgemete en kalmerende invloed gebring. “Sy bydrae tot rugby was geweldig groot. Hy het in die amateurjare grootgeword en sy werk in die professionele era met dieselfde onbaatsugtige diens en waardigheid voortgesit. Sy voorbeeld was een wat ons almal wou volg. “Die medelye van SA Rugby gaan aan sy familie en baie vriende in hierdie baie hartseer tyd.” Petersen word met liefde onthou ná sy onty­dige dood weens komplikasies van Covid-19. Petersen het rugby oor vier dekades in verskillende hoedanighede gedien. Hy was die Springbok-bestuurder onder Carel du Plessis en Nick Mallett (1997 tot 1999), saam met Jake White (2004 tot 2006) en weer in 2008 en 2009, toe Peter de Villiers die Bok-breier was. Die boorling van die Paarl was ’n staatmaker van die ou Suid-Af­rikaanse Rugbyunie (Saru). Toer Hy het as afrigter en voorsitter van die Laer-Paarl-rugbyklub gedien nadat hy sy administratiewe loopbaan begin het as voorsitter van die Onderwyskollege Suid-Kaapland. Van 1978 was hy 10 jaar die voorsitter van die Paarl Rugbyunie verbonde aan Saru. In 1986 was hy ondervoorsitter van die Boland Rugbyunie tot die eenwording van die sport in 1992. Hy is toe verkies as lid van die uitvoerende komitee van die Suid-Afrikaanse Rugbyvoetbalunie. In 1994 is hy as assistent-bestuurder van die Springbok-span aangestel. Petersen het daarna in 1996 die Suid-Afrikaanse A-span op ’n toer na die Verenigde Koninkryk en Ierland bestuur. In 1997 het hy die nasionale span bestuur wat in 1999 ’n bronsmedalje by die World Cup gewen het. Hy was 77. RIP, Arthob.