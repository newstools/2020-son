'N SENIOR beampte van die departement van korrektiewe dienste (DKD) herstel nog in die hospitaal nadat 'n kollega hom na bewering die afgelope week by die departement se hoofkantoor in Pretoria geskiet het. Singabakho Nxumalo, 'n DKD-woordvoerder, sê die beampte is stabiel en kry nog mediese sorg. Nxumalo sê die ander beampte se vuurwapen is gekonfiskeer en hy is gearresteer. Kapt. Augustine Selepe, 'n polisiewoordvoerder, het bevestig 'n 46-jarige man is vir poging tot moord in hegtenis geneem. Selepe sê die motief vir die skietery is nog onbekend.Die DKD het intussen met 'n interne ondersoek begin. Arthur Fraser, kommissaris van die DKD, het die parlementêre portefeuljekomitee oor justisie en korrektiewe dienste Vrydag oor die skietvoorval ingelig. Fraser sê 'n ondersoek na die voorval is aan die gang en hy verwag die uitslag daarvan teen Vrydag. Jacqueline Mofokeng, 'n ANC-LP, wou weet of die departement 'n stelsel in plek het om beamptes te monitor wat welstandprogramme ondergaan. "Die ding wat in Pretoria gebeur het, is om baie redes kommerwekkend. Ons verwag van die beamptes van die departement van korrektiewe dienste om dinge beter te maak. "Maar as ons uitvind dat hulle eintlik die mense is wat mekaar doodmaak, dan moet ons onsself afvra: Hoe diep is die probleme daar?" – News24