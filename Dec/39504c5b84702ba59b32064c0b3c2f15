MET gesondheidsdienste in die Wes-Kaap en die hele land onder druk weens die corona-virus, bestaan die moontlikheid nou dat nog hospitaalbeddens benodig gaan word. Net Dinsdag het die Wes-Kaapse premier, Alan Winde, gepraat oor die tweede golf wat hier is en die impak wat dit op gesondheidsdienste in die provinsie het. “Binne die volgende paar weke verwag ons dat gesondheidsdienste onder erge druk gaan wees en meer beddens sal nodig wees,” sê Winde. “Ons gebruik die Brackengate Hospital of Hope as ’n veldhospitaal vir tussentydse sorg, maar ons wil ons ekstra kapasiteit by die bestaande fasiliteite gebruik. “Dis beter dat pasiënte wat Covid-19 het die beste sorg moontlik by gevestigde hospitale kry. “As ons nuwe beddens insit, moet dit daar bly omdat ons ’n erfenis wil skep wat lank ná Covid-19 steeds sal voortleef.” Samewerking Hy voeg by: “Die feit is dat ons min beddens en personeel het. Ons gesondheidstelsel gaan deur die moeilikste tyd in ’n baie lang tyd en ons doen alles moontlik om dit te laat werk.” Winde het gesê hulle wil hê die publiek moet ook sy kant bring deur sy samewerking te gee. Volgens Winde het hulle 613 ekstra beddens in hospitale regoor die Wes-Kaap ingebring en die fokus verskuif nou na die metro, waar gesondheidsdienste se bestuur onder druk werk om nóg 400 beddens in te bring. “Daarvan is 187 ekstra beddens by Lentegeur waarmee ons glo ons sal kan regkom vir die baie moeilike pad vorentoe.” Reg aan die begin van die pandemie, kort nadat die harde lockdown in Maart afgekondig is, het die provinsie hospitaalbeddens begin aanskaf. So is ook die reusagtige CTICC in die hartjie van Kaapstad as ’n veldhospitaal ingerig. Met die tweede golf van die pandemie nou op ons en met baie wat oor die afgelope nege maande geleer is, staal die provinsie hom nou teen dit wat kom.