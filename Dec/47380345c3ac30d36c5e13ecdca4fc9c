PEP Guardiola, manager van Manchester City, was krities oor sy span se naelskraapse sege van 1-0 oor Southampton Saterdag in die St. Mary’s Stadium. Raheem Sterling se wendoel het die Cityzens ’n eerste sege in drie wedstryde besorg ná twee draws teen West Bromwich Albion en Manchester United in hul vorige twee wedstryde. Guardiola is veral bekommerd oor sy span se afronding voor die doelhok. Dit was volgens hom beslis allesbehalwe klinies. “Ons doel is om wedstryde te wen en so gou moontlik as die pace setter te wees. “Die realiteit is egter dat ons momentum op die aanval glad nie goed is nie. “Ons afronding, veral in die eerste helfte, is ’n bron van kommer. Ons kon die wedstryd gouer buite South­ampton se bereik geplaas het as ons die kanse beter benut het. “Pleks hiervan het ons die lewe vir onsself moeilik gemaak deur nie meer klinies te wees nie,” verduidelik Guardiola. Die manager het ook gebieg City sal voortaan sukkel indien hy nie maniere vind om wedstryde af te kill nie. “Dalk kan ons eendag unblock en dan kry ons dit reg dat die spelers met beter vertonings terugkeer. “Indien nie, sal ons beslis sukkel as ons nie die situasie breek nie. Gelukkig vir ons was die back four briljant. “Spelers soos Rodri en (Ilkay) Gündogan was net so briljant en dis ’n goeie sege teen ’n gedugte span wat goed georganiseer is,” het die Spaanse taktikus ten slotte gesê. – AP