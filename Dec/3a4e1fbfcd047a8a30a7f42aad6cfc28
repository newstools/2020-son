’n Man (32) van Port Elizabeth is 18 jaar tronkstraf opgelê omdat hy sy meisie se dogter twee keer verkrag het. Kol. Priscilla Naidu, ’n polisiewoordvoerder, het die vonnis verwelkom. Volgens Naidu het die beskuldigde sy meisie se dogter (toe 11) in Februarie 2018 verkrag terwyl die ma geslaap het. “Hy is gearresteer, het in die hof verskyn en is op borgtog van R500 vrygelaat. “In Januarie 2019 het beide die ma en die kind nie die hofsaak bygewoon nie en dis geskrap.” Naidu sê in Maart vanjaar het hy dieselfde oortreding gepleeg. Hy is in hegtenis geneem en was in aanhouding totdat albei sake afgehandel is. Volgens die woordvoerder het hy 15 jaar gekry vir beide aanklagte van verkragting, 3 jaar vir onsedelike aanranding en 2 jaar vir die blootstelling of vertoon van pornografie aan ’n kind. Volgens Naidu sal die man die vonnisse gelyklopend uitdien. Dit beteken hy sal effektief 18 jaar in die tronk wees. – AlgoaFM