IETS so eenvoudig soos om asem te haal, was vir Carmen Titus van onskatbare waarde nadat sy van Covid-19 herstel het. Titus se asemhaling was op 'n kol so swak sy kon nie praat nie. Vandag wil sy ander waarsku teen die virus en hoe dit veral die mense na aan jou raak. Titus vertel sy het die corona-virus by 'n begrafnis opgedoen wat sy en haar man bygewoon het. 'n Familielid, wat nie haar status geken het nie, het haar 'n drukkie gegee. Twee dae later het sy griepsimptome begin ervaar. Sy het haarself behandel, maar twee dae later het die simptome erger geword. Die vierde dag was ondraaglik en sy moes in die hospitaal opgeneem word. Daar is sy op suurstofbehandeling geplaas en die volgende dag het sy gehoor sy het Covid-19. "Nadat ek my positiewe uitslag gekry het, het my toestand verder versleg. My asemhaling was so swak, ek kon nie praat nie," sê sy. "Ek kon nie eens uit die bed klim om die basiese goed, soos om myself te bad, te doen nie. Ek het nie krag gehad nie." Die virus het haar gedagtegang ook begin oorheers. In die hospitaal het sy konstant gevrees sy gaan dit nie maak nie en dat sy haar familie, en veral haar skoolgaande kinders en man, gaan agterlaat. Titus was ook bekommerd die organisasie sonder winsbejag wat sy op 16-jarige ouderdom begin het, gaan nie meer die minderbevoorregtes kan help nie. Sy was bang so baie ander lewens sou deur haar dood geraak word. Selfs toe sy later van die virus herstel, het sy gevrees sy kan dit weer kry. "Ek leef met die vrees ek kan dit weer kry en ek is nie seker hoe dit my gaan raak nadat ek die eerste keer amper dood was nie," verduidelik sy. "Covid-19 kan nie ligtelik opgeneem word nie. Dit is werklik en ek het dit gevoel. Dit het nie net vir my geaffekteer nie, maar my familie ook. Ek kon die verandering in my dogter se skoolwerk sien en dit het my man se geestesgesondheid ook geaffekteer." Titus sê die eenvoudige riglyne soos om 'n masker te dra, om 1,5 m weg van mense te bly en groot byeenkomste te vermy kan iemand se lewe red. "Doen asseblief jou deel om ander te beskerm. Moenie die vermoë om asem te haal ligtelik opneem nie. Dra jou masker en hou jou afstand," pleit sy.