“ONS is gatvol van al sy verskonings. Wat ons soek, is ons geld en nie excuses nie.” Só smaak ’n groep vroue van onder meer Knysna en Kimberley wat duisende rande in ’n stokvel belê het. “Die stokvel is drie jaar gelede begin. Al die lede het toe by die provinsiale hospitaal in Knysna gewerk,” sê Spha Plaatjie, een van die beleggers. Plaatjie sê hulle sit maandeliks tussen R500 en R1 000 in. Van die geld leen hulle teen rente uit. “Dié jaar het ons baie meer geld uitgeleen, want baie mense was weens Covid-19 in die knyp. So, ons uitbetaling vanjaar sou groter gewees het.” Plaatjie sê sy was die een tesourier en Conrad Johannes die ander een. Van die mense het by hom inbetaal en ander by haar. “Aan die einde van November trek ons die geld en verdeel dit op.” Dié jaar het dinge egter nie so glad verloop nie. “Op ons Whats­App-groep het Conrad ons ingelig hy’t die geld in ’n 32-day account gesit en dat hy dit eers moes gaan losmaak. Dit was middel November. “Toe ons weer hoor, is Conrad op pad Cradock toe na ’n begrafnis toe. “Ná dit het hy net stil geraak en ons almal se nommers geblok.” Johannes moet R69 500 in sy besit nog onder die groep verdeel. “Ons het gebel na sy foon en toe later by sy antie uitgekom. Sy’t vertel dat Conrad in die hospitaal is. Bevestig “Ons het die hospitaal gebel. Daar was niemand met so ’n naam opgeneem nie. Later het sy ’n dokument van FNB gestuur wat sê die geld is nog in die 32-day account. “Die bank kon nie bevestig of dit legit is nie. Hulle sê sulke inligting mag net aan die rekeninghouer bekend gemaak word. “Toe sy antie ons ook blok, het ons besluit om Cradock se inwoners se hulp in te roep en ons pleidooi op Facebook te plaas.” Johannes het op Son se navrae geantwoord. Hy sê hy het Dinsdag sy uitslae gekry dat hy positief is vir Covid-19. “Voor dit was ek op ’n begrafnis en daar was ek in kontak met iemand wat die virus onder lede gehad het. Verbreek “Ek moes toe isoleer. Ek het dit aan my medebeleggers verduidelik, maar hulle wil nie verstaan nie. “Toe ek sien hulle het my op Facebook as ’n bedrieër gelabel, het ek kommunikasie met hulle verbreek.” Johannes sê die geld is nog in die rekening, maar weens sy siekte kan hy nie by ’n bank uitkom nie. Die vroue meen Conrad kom met “hoekies en draaitjies” en hy gebruik die virus as ’n verskoning. “Laat hy na vore kom en aan ons kom verduidelik waar ons geld is. “Ja, sy geld is ook daarby, maar hy het nou vir Thuli (Plaatjie) gelos om die gemors te verduidelik. “Ons hoor nóú eers anonieme mense het ook by hom belê. Nou moet Thuli dit ook hanteer. Laat hy uitkom met die waarheid en al,” het ene Xhamele gesê. Die polisie is oor die saak in kennis gestel, maar ’n amptelike klag is nog nie gelê nie.