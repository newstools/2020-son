DIE feestyd het skaars begin toe slaan boewe op ’n drankwinkel toe. Dié voorval het hom Donderdagmiddag by die Shoprite-drankwinkel in Belmont Park, Kraaifontein, afgespeel. Dit volg kort nadat pres. Cyril Ramaphosa aangekondig het drankwinkels sal weens die styging in Covid-19-gevalle weer net vanaf Maandae tot Donderdae oop wees. Gewapende verdagtes het gemaak asof hulle drank wou koop en sodoende maklik toegang tot die winkel verkry. Volgens die inwoners het die verdagtes sommer hulself aan ’n trollie vol duur whisky en ander drank gehelp. Daar is ook geld uit die kasregister gebuit nadat hulle die kassier met ’n vuurwapen gedreig het. Volgens kapt. FC van Wyk, ’n polisiewoordvoerder, ondersoek die Kraaifontein-polisie die rooftog by die perseel in Belmont Park. Die rooftog het omstreeks 14:30 in Voortrekker-weg plaasgevind sê hy. Van Wyk sê: “Die verdagtes was in die winkel en het hul trollie met verskeie drank volgemaak. “Hulle het die kassier genader en twee van hulle het vuurwapens uitgeruk. “Hulle het die geld in die kasregister geroof en met die trollie drank uit die winkel gestap. Hulle het toe in ’n onbekende voertuig weggery wat vir hulle gewag het. “Een verdagte is gevang en gearresteer.” Volgens Van Wyk gaan hulle binnekort nog arrestasies maak. Die ondersoek duur voort. Shoprite se mediaspan het die rooftog en ondersoek aan Son bevestig.