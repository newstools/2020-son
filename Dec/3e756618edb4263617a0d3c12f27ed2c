WAT ’n deurmekaarspul! Ampsdraers het Saterdag in Bredasdorp hul hande vol gehad toe Mbekweni Sundowns en FC Malaga van die Cape Winelands beide vir die Derde Liga se play-offs opgedaag het. Al het die arbiter, adv. L. Kwababana, reeds Vrydag besluit dat Sundowns die Cape Winelands se verteenwoordiger by die play-offs sal wees, wou Malaga niks hiervan hoor nie. Volgens Kwababana se beslissing is Sporting Stars FC om dissiplinêre rede uit die Cape Winelands se Derde Liga geskop. Gevolglik is al die spanne teen wie hulle gespeel het, hul punte kwyt. Terwyl Sundowns drie punte verloor het, moes ses punte by Malaga afgetrek word. Dít het meegebring dat Malaga tot die tweede plek afgesak het, met Sundowns bo hom. Tankiso Modipa, lid van Safa Nasionaal se uitvoerende bestuur en adjunkvoorsitter van Safa Wes-Kaap, het gesê hy het Malaga in die gees van “engage­ment” toegelaat om die aangeleentheid te bespreek. “Die advokaat se beslissing was en is finaal. Maar ek het wel besluit om na hulle (Malaga) te luister. “Ons sal in die toekoms net moet verseker dat ’n soortgelyke situasie nie herhaal word nie,” het Modipa gesê. Die situasie is egter eers Saterdagaand opgelos. Dít het daartoe gelei dat Sundowns die Sondag drie wedstryde moes speel.