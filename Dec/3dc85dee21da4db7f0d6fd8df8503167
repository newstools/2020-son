RONALD Bantom is terug op die Westelike Provinsie Rugbyunie (WPRVU) se uitvoerende raad. Bantom is Maandagaand verkies om in die uitvoerende leierskorps van die WPRVU te dien. Die unie het ’n tussenverkiesing gehou om ’n kandidaat vir die vakante pos in die exco te kies wat Kevin Kiewitz se vertrek gelaat het. Kiewitz het luidens berigte bedank net voor die ineenstorting vroeër vanjaar van die Investec-eiendomstrans­aksie. Bantom is verhinder om die posisie van die visepresident van die WPRVU op sy algemene jaarvergadering in 2018 te betwis. Dis ’n pos wat uiteindelik deur Spencer King gevul is. Bantom het ’n honneursgraad aan die Universiteit van Wes-Kaapland verwerf en dien tans as die ondervoorsitter van die Bellville-rugbyklub. Hy kom na die unie met ’n magdom ervaring van leierskap in die gemeenskap, skole en klubrugby. Gegewe die druk van alle kante op die unie se huidige leierskap, kan sy toevoeging tot die uitvoerende komitee beskou word as ’n tydige terugkeer van ’n gesoute administrateur om die huidige leierskapstruktuur van WP Rugby te versterk. Bantom het gister aan Son gesê hy is dankbaar vir die vertroue wat die klubs in hom gestel is. “My skorsing moes in die eerste plek nooit gebeur het nie, want ek is ’n groot onreg aangedoen. Ek glo egter geregtigheid heers altyd. “Ek moet nou net vir die mense bewys dat hul vertroue in my nie misplaas is nie. “Rugby is ’n groot deel van ons gemeenskappe en ek is seker dat dinge voortaan reg sal kom,” het hy verduidelik. Bantom het die eerste span van Hoërskool Kasselsvlei vir 12 jaar afgerig en dien steeds as die skoolhoof. Sy junior-rugby-blootstelling buite afrigting sluit in sy bydrae as sameroeper van keurders tot die struktuur van die Westelike Provinsie se skole van 1998 tot 2006. Hy was ook ’n keurder van die WP-skole se o. 19-span en die SA skolespan. Spelers wat onder sy toesig ontwikkel het, sluit in die Springbok Bolla Conradie, Germaine Brinkhuis, Reagan Petersen en die voormalige Maties-vleuel en huidige Cheetah-speler Duncan Saal.