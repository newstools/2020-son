DIT was ’n dag van rekords vir Scott McTominay en sy Manchester United-span in gister se oorwinning met 6-2 oor Leeds op Old Trafford. McTominay het United op die wenpad geplaas met twee blitsdoele in drie minute wat die wind uit Leeds se seile geruk het. Die lenige midfielder, wat ses doele in sy vorige 68 wedstryde aangeteken het, het ’n nuwe rekord teen Leeds opgestel met die vinnigste doel – in 67 sekondes – teen die tuisspan se aartsvyand van Eland Road. Hy’s ook die eerste speler in die liga se geskiedenis om twee doele binne drie minute aan te teken. Patrick Bamford het gehoop hy kan ’n reddingsboei na sy Leeds-span gooi, maar sy vreugde was van korte duur toe sy doel vir onkantspel van die hand gewys is. Minute later het Bruno Fernandes die Red Devils se voorsprong vergroot met ’n kliniese regtervoetpoging van binne die doelgebied. Liam Cooper het Leeds se rekening geopen toe hy sukses behaal het met sy kopskoot van binne die doelgebied. Victor Lindelöf het egter die laaste sê in die eerste helfte gehad toe hy sy naam op die telbord gekry het met ’n side-foot poging vir United se vierde doel. Dit het ná rustyd nog doele gereën toe Fernades sy tweede doel van die strafkol behaal het. Daniel James het United se halfdosyn doelmerk op die telbord gebring. Tot Leeds se krediet het hy probeer positief bly op soek na ’n troosdoel. Hiervoor is die besoekers beloon toe Stuart Dallas met ’n fantastiese curling-effort David de Gea in die United-doelhok na die lug laat gryp het.