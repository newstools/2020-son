BRITTANJE het reise van Suid-Afrika opgeskort nadat twee gevalle van 'n nuwe variant van die corona-virus Dinsdag in dié land opgespoor is, berig BBC News. Matt Hancock, Britse minister van gesondheid, sê die gevalle wat in Londen en in die noordweste van Engeland opgespoor is, is mense wat onlangs na Suid-Afrika gereis het. Dr. Zweli Mkhize, Suid-Afrikaanse minister van gesondheid, het onlangs gesê dié nuwe variant is baie aggressiewer. BBC News berig wetenskaplikes in Suid-Afrika sê die virus verspei vinniger en is nou die dominante vorm in sommige dele van die land. Die nuwe variant is volgens wetenskaplikes soortgelyk aan die een wat reeds vroeër in Brittanje ontdek is. Hancock het Britte, wat onlangs na Suid-Afrika gereis het, gevra om onmiddellik in kwarantyn te gaan. Prof. Neil Ferguson van die Imperial College London sê die nuutste variant is die land se grootste bekommernis op die oomblik.Dr. Susan Hopkins van die Public Health England sê aan BBC News hulle leer nog oor die nuwe variant van Suid-Afrika, maar is vol vertroue die nuwe reisbeperkings gaan die verspreiding daarvan beheer.