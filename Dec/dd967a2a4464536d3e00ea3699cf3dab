VERGEET van Bayern Munich se Uefa Cham­pions League-sukses, want of jy nou van hom hou of nie, Liverpool is die span aan wie die jaar 2020 behoort het. Die Reds is ná 30 jaar se gewag eindelik weer Engelse Premierliga-kampioene. Maar wat wel ’n wrang smaak in die mond van sy ondersteuners sal los, is die feit dat hul helde dié sukses in ’n leë stadion moes vier. Dis weens die Covid-19-pandemie, wat daartoe gelei het dat sokker regoor die wêreld agter geslote hekke gespeel moes word. Die manier waarop Jürgen Klopp (manager) se span dié titel sou wen, was vir die neutrales een om te aanskou. Hulle het nie ’n enkele tuiswedstryd verloor nie en was op pad na ’n rekord om al in Maart as kampioene gekroon te word. ’n Onverwagse nederlaag teen Watford en die sokkeronderbreking weens die pandemie het daartoe gelei dat Liverpool tot 22 Julie moes wag om as kampioen van die 2019-’20-seisoen ingehuldig te word. Ofskoon verskeie van die Liverpool-spelers nou as groot sterre beskou word, was dit sukses wat gebou is op harde werk en as ’n span saamspeel. Daar is nooit gedurende die jaar gehoor dat spelers ongelukkig is oor min speelkans kry en groener weivelde gaan soek nie. Klopp het duidelik ’n goeie verhouding met al sy spelers en wanneer hulle ’n kans gegee word, stel hulle nie die manager teleur nie. Dit kon ook nou in die eerste helfte van die huidige seisoen gesien word toe jongelinge soos Curtis Jones, Neco Williams en Rhys Wil­liams groot skoene van er­vare manne soos Virgil van Dijk, Thiago Alcântara en Fabinho (almal beseer) moes kom vol staan. Die Reds is ook in ’n gunstige posisie om weer die Premierliga te wen en gaan die jaar in die eerste plek op die punteleer van die 2020-’21-seisoen afsluit. Kaizer Chiefs, wat byna vir die hele jaar die voorloper in die PSL was, het op die laaste dag gaan gelykop speel, met Sundowns wat sy laaste wedstryd van die seisoen gewen het om weer as koning van die PSL gekroon te word. Kort daarna bars daar egter ’n bom by dié einste PSL-kampioene. Hul jare lange afrigter het besluit om te bedank en ’n pos as afrigter van Al Ahly in Egipte te aanvaar. Dit volg boonop nadat hy vroeër­ in die jaar ’n nuwe deal aanvaar het om Sundowns se afrigter te bly. Die besluit om te loop, het egter vir Jingles (Mosimane se bynaam) perfek uitgewerk, want hy het die Red Devils van Cairo tot CAF Cham­pions League-glorie afgerig en ook die ligatitel verseker. Met dié suksesse het Mosimane onderstreep waarom hy een van die land se beste afrigters is en eendag dalk weer die leisels moet optel as Bafana Bafana-breier. Maar dan sal Bafana Bafana en Safa (beheerliggaam) eers hul sake in orde moet kry. City se seisoen het omtrént gedreig om los te torring nadat Benni McCarthy as afrigter weg is. Daar is besluit om Jan Olde Riekerink in te bring, maar aan die begin het dit maar sukkel-sukkel gegaan. Die feit dat die ligaveldtog in ’n bioveilige omgewing in stadions in Gauteng voltooi sou word, het egter in City se guns getel. Hulle het genoeg punte ingesamel om die 2019-’20-seisoen onder die voorste agt spanne af te sluit. Daar is baie wat gevoel het dat McCarthy nie City moes verlaat nie, want hy het die klub die vorige seisoen na die MTN8-titel gelei. Nou moet City-ondersteuners egter toekyk hoe McCarthy met ’n nuwe span, AmaZulu, voortploeg en weer bewys waarom hy eendag een van die beste afrigters in die land en selfs op die Afrika-vasteland kan word. Die Kaap moes ook ná twee dekades Ajax Cape Town groet en regmaak om Cape Town Spurs terug in Suid-Afrikaanse sokker te verwelkom. Ajax Amsterdam het besluit om sy aandele in die Kaapse Ajax te verkoop nadat die verhouding met Kaapse base versuur het. Toe Ajax ook nie promosie tot die PSL kon verseker nie, was dit die finale spyker in die kis. Die span sal nou in die nuwe jaar onder die ou naam van Cape Town Spurs in die Nasionale Eerste Liga speel. Hopelik kry dié span sommer gou promosie om weer onder die groot name van Suid-Afrikaanse klubsokker te tel.