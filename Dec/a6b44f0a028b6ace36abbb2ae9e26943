DJ Le Rocks gaan die ding laat ruk met lekker old school jams vir Son se groot aanlyn opskop op Oujaarsaand. Jou gunsteling-koerant weet julle kan nêrens heen gaan om die nuwe jaar met ’n groot jol in te lui nie, toe reël ons ’n paar DJ’s wat sal seker maak dat jy en jou geselskap op lekker tunes kan dans. Elroy le Roux, wat oorspronklik van Worcester is en deesdae in Gatesville woon, is een van daai kwaai DJ’s wat jou Nuwejaarsvieringe ekstra-spesiaal gaan maak. Die DJ vertel sy liefde vir DJ’ing het begin toe hy as jong klonkie sy oom se vinyl records rondgedra het. “Hy was ’n bass player in ’n groep en ek het altyd vir hom sy vinyls na hul gigs aangedra. “En wanneer my uncle toilet toe gegaan het, het ek die kans gekry om my ding te doen en dís hoe my liefde vir DJ’ing begin het.” Radioprogram DJ Le Rocks is ’n besige perd, vertel hy grappig. “Ek het ’n voltydse werk. Dan het ook my eie maatskappy, waar ons vir spesiale geleenthede klank, ligte en musiek doen. “Ek het ook my eie radioprogram, Apex Sundays, waar ek van 12:00 tot 14:00 old school love songs speel.” Om dit te luister, tune Sondae op muthafm.com in. Maar wat kan ons op Oujaarsaand verwag van dié vuurwarm DJ wat al sowat twee dekades in die bedryf is? “Ek is baie lief vir die old school genre. Ons het besluit om dit old school te hou. In my set gaan jy lekker sing-along old school-treffers hoor. Ek gaan so beweeg na die 90’s se old school house. Ek gaan ook so hier en daar ’n verrassing ingooi.” DJ Le Rocks voeg opgewonde by: “Ek kan nie wag om voor die massas op te tree nie. Ek kan nie wag om Sonlanders te wys wat in my steek nie.” Son se Old School Oujaarsaand-bash begin 22:00 op 31 Desember. Stream dit verniet op son.co.za.