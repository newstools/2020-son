AL IS Sri Lanka se span deur die besering­spook gery, kan die Proteas van Quinton de Kock (kaptein) en Mark Boucher (afrigter) tevrede voel oor die manier hoe hul span die afgelope vier dae met die eilandmanne afgereken het. Suid-Afrika loop nou met 1-0 voor in die reeks van twee vyfdagtoetse nadat hulle gister ná die middagete die eerste toets met ’n beurt en 45 lopies gewen het. Die tweede en laaste toets begin Sondag op die Wanderers in Johannesburg. Die besoekers het gister hul tweede beurt hervat op 65/2 – ’n agterstand van 77 lopies – maar kon net 20 lopies by hul oornagtelling voeg voordat Dinesh Chandimal (25) deur die veelsydige Wiaan Mulder skoongeboul is. Die 22-jarige Gautenger het ’n goeie toets beleef en het beïndruk met die lyn en lengte wat hy deurentyd gehandhaaf het. Hy het sy 3/69 in die eerste beurt opgevolg met 2/39 in die tweede. Hy het ook 36 lopies bygevoeg en sal heel waarskynlik op sy tuisveld weer ’n kans kry om sy plek in die toetsspan te verstewig. Mickey Arthur (afrigter) se Sri Lanka het nie veel weerstand op dag 4 gebied nie en is uiteindelik vir 180 uitgeknikker. Kusal Perera (64) en die allrounder Wanindu Hasaranga (59) is die enigste manne wat noemenswaardige tellings aangeteken het. Boucher en sy boulafrigter, Charl Langeveldt, sal in hul skik wees met hoe hul naatboulers gevaar het. Lungi Ngidi, Anrich Nortjé en Lutho Sipamla het elk twee paaltjies in die tweede beurt ingeoes. Vishwa Fernando is deur Mulder en Keshav Maharaj uitgehardloop. Dhananjaya de Silva is al in die eerste kolfbeurt sodanig beseer dat hy nie verder aan die wedstryd kon deelneem nie. Soveel as vyf lede van die Sri Lankaanse span het op een of ander tyd in die toets met beserings gesukkel. Dimuth Karunaratne het gister aan die media bevestig dat De Silva, die snelbouler Lahiru Kumara en die veelsydige Dasun Shanaka se beserings hulle uit die res van die reeks gaan hou. Dit wil egter voorkom asof die ervare naatbouler Suranga Lakmal herstel het van die besering wat hom uit die Centurion-toets gehou het.