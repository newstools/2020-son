’N VERENIGING van drankhandelaars het by die regering
gepleit dat die verkoop van alkohol vir gebruik op ’n ander perseel steeds
toegelaat moet word selfs al kom daar moontlik strenger inperkingsreëls. In ’n verklaring Sondag het die koalisie van Suid-Afrikaanse
drankhandelaars gesê hy steun die staat se inisiatiewe in die stryd teen
Covid-19, maar beklemtoon dat enige besluit wat die alkoholbedryf raak, eers
bespreek moet word. Die koalisie pleit dat sy insette eers oorweeg moet word
voordat enige besluite aan die publiek gekommunikeer word. Lucky Ntimane, sameroeper, sê ’n algehele staking van
alkoholverkope sal die einde van die tavern-mark beteken – en die verlies van
250 000 werkgeleenthede wat direk met die sektor verband hou. Die minister van gesondheid, dr. Zweli Mkhize, het
Suid-Afrikaners Woensdag in ’n verklaring gewaarsku dat die regering sy huidige
beperkings sal moet hersien en verdere maatreëls moet oorweeg. Hy het gewaarsku die virus versprei steeds eksponensieel,
vinniger as die eerste golf. Die drankhandelaars het bygevoeg dat die alkoholbedryf oor
enige beperkings geraadpleeg moet word indien dit sou verander. Ntimane sê ’n algehele verbod op alkoholverkope sal nie ’n
kort- of langtermynoplossing wees om die nuwe vlaag Covid-19-besmettings te
bestry nie. – News24