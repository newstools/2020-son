KLAGTE van ontvoering staar nou ’n vrou van Wesbank in die gesig nadat sy na bewering ’n sesjarige kind twee dae voor Krismis sonder toestemming geneem het. Zoë Snyders het op 23 Desember verdwyn nadat sy met maatjies in die parkie naby hul huis gespeel het. Sy is ’n dag later in Kalkfontein in Kuilsrivier gekry nadat ’n inwoner inligting verskaf het. Volgens Zoë se verligte pa, Mark Snyders (36), het die vrou wat in hul straat woon, Zoë sonder hul toestemming gevat en Kalkfontein toe geneem. Hy sê: “Sy het die kind by ’n ander vrou se huis in Kalkfontein gelos en gesê sy gaan die kind die volgende dag weer kom haal. Ek het haar twee keer gevra of sy nie vir Zoë gesien het nie en sy het in my gesig gelieg en ontken sy het Zoë gesien.” Volgens Lorna Frieslaar van die plaaslike gemeenskapspolisiëringsforum het iemand in die gemeenskap wat Zoë in Kalkfontein opgemerk het, haar gekontak. Frieslaar sê: “Ek het die persoon se inligting vir die polisie gegee sodat sy hulle kan gaan wys waar in Kalkfontein sy vir Zoë gesien het. Die polisie het na die adres gegaan en die kind daar gekry. “Die kind was ongedeerd en die maatskaplike werker het die kind vir mediese sorg geneem om te kyk of sy nie seksueel mishandel is nie. “Sy is weer in haar pa en tante se sorg gelaat nadat daar niks fout gevind is nie.” Sophia Logan (49), Zoë se tante, vertel die kind is sedert November in haar sorg nadat haar ma afgesterf het. Logan sê: “Ek het agtergekom sy is weg toe ál die ander kinders by die huis was en sy nie by is nie. “Ons het oral gesoek. Ek het positief gebly en gebid vir haar veilige terugkeer. “Sy is deur die welsyn in my sorg geplaas. Ek is besig om my as haar voog te registreer.” Die verdagte sal op 6 Januarie in die Blue Downs-landdroshof verskyn.