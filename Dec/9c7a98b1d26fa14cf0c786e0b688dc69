CALITZDORP. – Inwoners van die plakkersbuurt Valentynskamp struggle behoorlik om net ’n emmertjie vars drinkwater te kry. Hulle moet daagliks tussen lopende rou riool sukkel om water uit ’n stuk rooi pyp te kry. Lodewyk Jafta het namens die inwoners vertel: “Ons kan nie meer kla nie. Ons is óp gekla. “Eers moet ons kinders verby ’n stroom rou stront loop en dan moet hulle sukkel om water uit ’n rooi pyp te kry om dit in ’n emmer of drommetjie getap te kry. “Ons was al hoeveel keer by die munisipaliteit, maar hulle ry net die raad se petrol in daai bakkies uit.” Jakob Willemse sê hy is al skaam vir die omstandighede waaronder hulle moet bly. “Hier loop ’n lewendige pyp waaruit die raad net ’n kraan kan kom insit, dan is die probleem een kant opgelos. Aan die ander kant: Die riool is erger. “Dis mos nie reg dat mense met drinkwater oor ’n riool-rivier moet loop nie. Dis mos ’n gesondheidsrisiko. Wat is dan so swaar om net aan die mense se probleem aandag te gee?” wou Willemse weet. Reggie Timmie, kantoorbestuurder van Kannaland se munisipale kantore in die dorp, sê werkers het hulle ingelig daar loop nie ’n waterpyp deur die plakkersbuurt nie. “Maar as die inwoners sê daar loop ’n waterpyp, sal ek toesien dat ’n kraan ingesit word,” het Timmie beloof. Jafta het belowe hy sal toesien dat die kraan opgepas word as dit ingesit word.