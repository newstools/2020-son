ZINEDINE Zidane kon Woensdag nie uitgepraat raak oor hoe sy Real Madrid-span gewys het wat in hom steek in groot wedstryde nie. Madrid het Borussia Mönchengladbach met 2-0 geklop om vir hulle ’n plek in die Champions League se ronde van die laaste 16 te bespreek. Volgens Zizu, soos Los Blancos se manager bekend staan, was dit sy span se beste vertoning nóg dié seisoen. “Ons het ’n spectacular wedstryd gespeel van die eerste tot die laaste minuut. Ons het die wedstryd goed opgesom.” Groepwenners Tog moes die 13-malige Champions League-wenner uithaal en wys om nie soos Manchester United tot die Europa League gerelegeer te word nie. Hulle het hul klas en ervaring ten toon gestel. Karim Benzema het albei doele aangeteken. Madrid was in die derde plek in groep B, maar het met dié sege as groepwenner na die volgende ronde deurgedring. Zidane sê hulle speel nie net goed wanneer hulle onder druk is nie. “Ons speel goed in ander wedstryde ook, maar dis die waarheid dat dié span homself kan laat geld wanneer dinge moeilik raak. “As ’n voormalige speler weet ek dit is onmoontlik om elke keer so te speel. Ons probeer, maar somtyds gebeur dit net nie. Afsluit “Ek is baie bly vir die spelers, want hulle is die belangrikste lede van ons groep. “Dit was ook belangrik dat ons die groep in die eerste plek afsluit. Dit het nog nooit gebeur sedert ek hier begin afrig het nie.”