FESTIVE se jolyt kry ’n demper noudat Covid-19 reeds amper ’n miljoen mense in die land getref het. Gister is daar bespiegel of die land weer na lockdown vlak 2 geskuif gaan word. Die SA Mediese Vereniging het dít voorgestel en gesê elke geval wat hospitaalbehandeling vereis, virus­verwant of nie, verhoog die stres op hospitale. Die vereniging het ook gemaan mense moet verstaan enige hospitaal is ’n hot spot. Teen Saterdag is 994 911 gevalle in SA aangemeld. Wat kommerwekkend is, is dat meer as 11 500 gevalle per dag in die laaste tyd algemeen is. Die vermoede is dat lede van die nasionale corona-virus-bevelraad nog in die week van hul vakansie teruggeroep gaan word om te herbesin oor regulasies. Kersdag en Boxing Day is in totaal ’n volle 538 sterfgevalle aangeteken toe mense hul stryd teen Covid-19 verloor het. Die toename van gevalle is onvermydelik toe te skryf aan soveel meer mense wat oor die festive-tydperk byeenkom om saam die Kerstyd te vier. Die vermoede is dat pres. Cyril Ramaphosa reeds môre die nasie sal toespreek oor die krisis waarin die land steeds gedompel is. Daar is bespiegeling oor strenger maatreëls wat dalk weer ingestel gaan word. Dit sluit onder meer in dat die getal mense wat byeen mag kom weer verlaag gaan word. Verdere bespiegeling is dat mense se vermoë om te mag reis weer ingeperk gaan word. Daar is ook sprake dat die verkope van alkohol in die visier kan wees. Toerisme kan ook weer baie strenger maatreëls kry, veral ten opsigte van restaurante. Daar is ’n traffic jam van kilometers lank waar mense probeer om uit Suid-Afrika in Zimbabwe in te kom. Die transport- en vragbedryf het ’n beroep gedoen op ’n dringende ingryping omdat die traffic jam nie net tot ’n cholera-katastrofe kan lei nie, maar ook erge Covid-19-uitbrekings. Die regulasies in plek veroorsaak dat daar ’n massiewe oponthoud is oor almal ’n Covid-toets moet kry. Aan die Zim-kant van die grens is die swaarvoertuig-queue 20 km lank. En dit blyk die pennie het by mense gedrop. Die strande was aansienlik stiller, waar dit voorheen dié tyd van die jaar gepak was, veral as die weer mooi saamspeel soos nou. Van Monwabisi tot by Muizenberg en aan die ander kant in Seepunt en Kampsbaai was dit so stil, daar was selfs parkeerplek! In dié tydperk en die rea­liteit van wat werklik in Suid-Afrika aangaan, het die na­sionale minister van gesondheid, dr. Zweli Mkhize, op Twitter, laat hoor: “Mense, gebruik die Covid Alert SA app om julself en ál jul geliefdes te beskerm. “Begin die app vandag gebruik!”