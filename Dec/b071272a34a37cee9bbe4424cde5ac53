DIE Global Citizen-wenners van 2020 is Dinsdag aangekondig. Die organiseerders sê in ’n verklaring: “Talle bekendes word vereer vir hul pogings om die wêreld te vervorm in een wat ons wil hê en deurslaggewende werk te doen om armoede te beëindig.” Die geleentheid is deur John Legend aangebied en het musiekoptredes ingesluit deur Alessia Cara, Gwen Stefani, JoJo en talle andere. Onder die aanbieders wat pryse oorhandig het, was Miley Cyrus, Nick Jonas, Oprah Winfrey, Pri­yanka Chopra-Jonas, Scott Evans en Usher. Sedert die eerste fees in 2012 in New York het Global Citizen tot een van die grootste en mees sigbare platforms vir mense wêreldwyd gegroei. Dit doen onder meer ’n beroep op wêreldleiers om hul verantwoordelikhede na te kom om die Verenigde Nasies se doelwitte vir volhoubare ontwikkeling te bereik en om die mees knellende armoede in die wêreld teen 2030 te beëindig. “Ons is geëerd om vanjaar se Global Citizen Prize-wenners te vier. Hulle het dit hul lewensdoel gemaak om die verandering te wees wat hulle in die wêreld wil sien,” het Hugh Evans, medestigter en uitvoerende hoof van Global Citizen, gesê. Onder vanjaar se wenners is sir Elton John, Warren Buffett, Bryan Stevenson, Temie Giwa-Tubosun, Ursula von der Leyen, president van die Europese kommissie, Sesame Workshop en die medestigters van die Black Lives Matter-beweging. Dié belangrike event word op 19 Desember op Facebook, Twitter, You­Tube en Tidal uitgesaai. Op Sondag 20 Desember kan kykers dit ook van 21:30 op SABC3 geniet.