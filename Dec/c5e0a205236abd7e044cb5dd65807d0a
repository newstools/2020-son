’N BLITZKRIEG van drieë aan weerskante van rustyd was die keerpunt in die Curriebeker-wedstryd tussen die Cheetahs en die Lions in Bloemfontein. Die besoekers het dié katgeveg met 39-23 gewen nadat hulle met rustyd 13-9 voor was. Die Lions het uit die staanspoor voorlangs gedomineer en veral die oorhand in die skrums gehad, waar Sti Sithole en die veteraan Jannie du Plessis geskitter het. ’n Ander veteraan, Willem Alberts, tesame met sy slotmaat, Marvin Orie, en die flank Vincent Tshituka het die bal goed gedra en die Gautengers deurgaans op die voorvoet gehou. Die tuisspan het vroeg die voortou geneem toe Tian Schoeman (losskakel) sy rekening met ’n strafdoel geopen het. Frans Steyn het kort daarna met ’n allemintige strafskop geslaag van meer as 60 meter voordat Elton Jantjies sy span op die bord gesit het met ’n strafdoel van sy eie. Jaco Visagie, die Lions-haker, was in ’n stadium oor die doellyn, maar Andisa Ntsila (flank) het gesorg dat hy nie bal op die grond kon kry nie en die drie is deur die TMO afgekeur. Alberts is egter daarna met die hulp van Orie oor die Cheetahs se doellyn na volgehoue druk in die Cheetahs se gebied. Die spanne het naartjies gaan geniet met die Lions 13-9 voor. Hulle het egter van die afskop hul voorsprong gerek toe hul skrumskakel, André Warner, oor is ná ’n goeie lopie teen die linkerkantlyn af deur Jaco Kriel. Warner het 7 minute later weer agter die tuisspan se doellyn gaan kuier na ’n flink kruisskop deur Jantjies. Du Plessis het dit drie drieë in 10 minute vir die besoekers gemaak ná ’n flymskerp breekslag deur die heelagter Tiaan Swanepoel. Die Cheetahs se reserwe-skrumskakel, Ruben de Haas, het egter daarna teruggeslaan met ’n drie wat die telling op 32-16 te staan gebring het. Orie het ook sy naam op die telkaart gekry toe hy in die 63ste minuut gaan druk het ná goeie fase-spel deur die Lions. Die tuisspan se Marnus van der Merwe is met ’n drie in sy debuut beloon, maar teen daai tyd was die koeël al deur die kerk. Tshituka is as die speler van die wedstryd aangewys. Puntemakers: CHEETAHS – drieë: Ruben de Haas, Marnus van der Merwe; doelskoppe: Frans Steyn (2); strafdoele: Tian Schoeman (2), Frans Steyn (1) LIONS – drieë: Willem Alberts, André Warner (2), Jannie du Plessis, Marvin Orie; strafdoele: Elton Jantjies (2); doelskoppe: Jantjies (4) 