SUID-AFRIKA se o. 20-sokkerspan se droom om vir die o. 20-Wêreldbekertoernooi en Afrikabeker (Afcon) te kwalifiseer lê aan skerwe. Amajita het in hul laaste groepwedstryd in die Cosafa Cup, in Port Elizabeth teen Mosambiek, met 0-0 gelykop gespeel. Die jongelinge het net een van hul drie goepwedstryde gewen. Verder moes hulle met twee gelykop uitslae tevrede wees. Die span het Sondag met 7-0 met Lesotho klaargespeel en moes vandag wen om vir die Cosafa Cup-halfeindronde te kwalifiseer. Die Mosambiekse span, wat oor Zimbabwe en Lesotho seges behaal het, het geweet ’n gelykop uitslag sal genoeg wees om sy plek in die uitspeelrondes te beklink. Dit is ook hoe hulle gespeel het teen die desperate Amajita, wat net nie die agterkant van die doelhok kon vind nie. Geluk was ook nie aan Amajita se kant nie. Die skeidsregter het besluit om nié ’n strafskop toe te ken toe die bal met die hand hanteer is nie. Amajita het wel verskeie geleenthede gehad om die wendoel aan te teken. Die span kon net nie die deurbraak maak wat sy kans om vir die Wêreldbeker en Afcon te kwalifiseer lewend sou hou nie.