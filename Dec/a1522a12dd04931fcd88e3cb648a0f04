THOMAS Partey, die man wat Arsenal se middelveldprobleme sou oplos, is beseer. Dit lyk asof die Gunners se nuwe aanwins vir ’n redelike lang tyd buite aksie gaan wees. Volgens Mikel Arteta, Arsenal se manager, gaan Partey Sondag se Premierligawedstryd teen Burnley weens ’n dyspierbesering misloop. Hy het dié besering opgedoen in die nederlaag teen Tottenham Hotspur. Arsenal moes gisteraand in sy Europa League-wedstryd teen Dundalk ook sonder Partey klaarkom. Arsenal het Partey in Oktober by Atlético Madrid gekoop. Daar is omtrent ’n geraas gemaak oor hoe hy die middelveld van die Gunners sou opskerp om hulle weer ’n gedugte span te maak. Tot dusver is daar egter nog nie veel hiervan gesien nie. Die besering sal Arteta ook laat bontstaan oor watter opsies hy tot sy beskikking het. Mesut Özil het in die nuwe seisoen nog nie ’n enkele wedstryd vir Arsenal gespeel nie. Dit lyk asof die Duitser op pad is na ’n nuwe klub wanneer spelers weer gedurende Januarie gekoop en verkoop kan word. Daar is egter uit verskeie oorde ’n wekroep vir Arteta om Özil speelkans te gee, veral met die klub wat in die 15de plek op die punteleer sit. Dis die Gunners se swakste begin tot ’n seisoen in etlike jare.