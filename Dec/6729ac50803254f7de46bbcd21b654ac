HY WAS in sy eerste jaar van sy studies toe sy lewe in ’n oogwink kortgeknip word. Alnico Bantam (19), ’n boilermaker-student aan die Northlink College, is Sondagmiddag ten aanskoue van sy vriende doodgeskiet. Dié skokkende voorval het in 9de Laan in Eikendal, Kraaifontein, plaasgevind. Volgens sy ma, Emarencia Bantam, was haar seun nie by bendes betrokke nie. Sy vermoed hy was net op die verkeerde plek op die verkeerde tyd. Sy sê al wil sy dít glo, wil sy steeds weet hoekom haar seun geteiken is. Emarencia sê die skieter het eers haar seun gegroet en hom toe verskeie kere in die bors geskiet. Daar is reguit op hom geskiet, voeg sy by. Emarencia sê sy weet nie presies weet wat gebeur het nie, want die vriende wat saam met hom was, het elkeen ’n verskillende weergawe van wat gebeur het. Sy vertel: “Hy was nie alleen nie. Daar was ’n klomp vriende en mense wat hom ken by hom. “Ek het hom tien minute voor hy geskiet is nog gesien. “Sy laaste woorde aan my was: ‘Mammie, ek kom nou. Ek gaan gou na Deon toe. Ek is nou terug.’ “Dit was die laaste wat ek van hom gehoor het. “Tien minute later kry ek die tyding my seun is geskiet. “Ek het gedog ek gaan hom nog lewend sien, maar tevergeefs. Dit was te laat.” Hartseer Emarencia sê Alnico se skielike dood het ’n geweldige impak op hul gesin. Sy sê sy is ’n enkelouer en haar jonger dogter is verskriklik hartseer. Emarencia sê Alnico se suster het vanjaar haar matriek afgelê. ’n Hartseer Emarencia sê: “Dis skokkend. Ek weet nie wat om te voel nie. Als voel nog so onwerklik. “Ek maak die kas oop en ek sien sy klere hang. “Ek gaan na sy kamer en ek sien nog hoe hy laas gelê en TV kyk het. Als in die huis laat my dink aan hom.” ’n Polisiewoordvoerder, kapt. FC van Wyk, het bevestig die Kraaifontein-polisie ondersoek ’n moordsaak ná ’n skietvoorval Sondag omstreeks 17:00 in Eikendal in Kraaifontein waarin ’n 19-jarige seun doodgeskiet is. Van Wyk sê: “Die slagoffer het twee skietwonde aan sy liggaam opgedoen. “Enige iemand met inligting oor hierdie noodlottige voorval word gevra om Crime Stop tolvry by 08600 10111 te skakel.”