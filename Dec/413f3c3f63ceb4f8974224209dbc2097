MET ’n toename in nuwe infeksies en sterftes is daar baie druk op die gesondheidsorgstelsel. Aanvalle op nooddienspersoneel blyk egter ook steeds ’n doring in die vlees van die gesondheidsdepartement te wees. Tot en met die afgelope naweek was daar 68 aanvalle op nooddienswerkers en voertuie. Byron la Hoe, woordvoerder van die Wes-Kaapse departement van gesondheid, sê: “Die jongste aanval was op Kersdag toe ’n ambulans om 03:45 by Stock Road in Philippi met klippe gegooi is.” Hy sê in die meeste gevalle is daar nie ernstige beserings nie, maar die beamptes is steeds erg getraumatiseer. “Elke werknemer wat ’n aanval ervaar, ontvang berading deur die EMS-welstandondersteuningsprogram. “Die nooddienswerkers word blootgestel aan die hoogste risiko vir geweld omdat hulle in gemeenskappe werk waar daar baie misdaad is.” Volgens La Hoe vind baie van die aanvalle in die red zone-gebiede plaas. “Die impak van die aanvalle trek ’n wolk oor die integriteit en betroubaarheid van die nooddienste en benadeel ook die EMS en gemeenskappe. “Die aanvalle word meestal gemotiveer deur kriminele elemente in gemeenskappe waar die nooddienste ’n noodsaaklike gesondheidsorgdiens lewer. “Hetsy dit ’n swanger vrou is wat langer op ’n ambulans moet wag of ’n pensioenaris wat besig is om ’n hartaanval te kry, die swak reaksietyd word die ergste deur die kwesbares gevoel.” Sowat twee weke gelede is daar ook ’n paramedic in die bors geskiet toe EMS op ’n oproep in Beacon Valley in Mitchells Plain gereageer het.