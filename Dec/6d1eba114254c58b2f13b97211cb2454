VIER lede van die Suid-Afrikaanse Nasionale Weermag is Vrydag weer op klagte van sameswering om misdaad te pleeg, bedrog en oortreding in hegtenis geneem nadat hulle aanvanklik in Augustus vrygelaat is. Die beskuldiges – 'n kolonel, 'n adjudant-offisier en twee korporale – is op 6 Julie vanjaar op die perseel van 'n privaat myn naby Welkom betrap, maar is weens onvoldoende bewyse vrygelaat. Luidens 'n polisieverklaring het 'n ondersoek deur die Valke se eenheid teen georganiseerde misdaad het egter daartoe gelei dat die vier weer gearresteer is. Die ondersoek het onder meer bevind die soldate, wat ten tyde van die voorval in volle weermagdrag geklee was, was veronderstel om op hul basisse in Pretoria en Kroonstad aan diens te wees. "Wat hoofsaaklik agterdog gewek het, was dat een van hulle sy privaat vuurwapen by hom gehad het en dat hulle 'n privaat voertuig gebruik het met nommerplate en 'n lisensieskyf van die weermag," sê kapt. Lloyd Ramovha, 'n woordvoerder van die Valke. Hulle sal na verwagting Maandag in die Welkom-landdroshof verskyn.   