DIT gaan Rassie van der Dussen se verstand te bowe hoekom die leierskap van Quinton de Kock as die Proteas se eendag- en T20-krieket-kaptein nou skielik bevraagteken word. Van der Dussen, wat in Dinsdag se derde T20-nederlaag teen Engeland ’n briljante, onoorwonne 76 lopies aangeteken het, was kwaai omgekrap oor ’n vraag of De Kock sukkel met die verantwoordelikheid om die nasionale span te lei. Suid-Afrika het ál drie sy T20-kragmetings met die Engelse verloor. Dinsdag s’n sal die seerste voel, want die Proteas het ’n skaflike 191/3 aangeteken danksy Van der Dussen en Faf du Plessis (52*) se warrelwind-vennootskap van 127 om die vierde paaltjie. Die Engelse het egter met 14 balle oor die wenlopies aangeteken met 9 paaltjies nog staande. Dawid Malan (99*) en Jos Butt­ler (67*) was die Britte se groot verwoesters met die kolf. De Kock en sy leiersgroep, waarvan Van der Dussen lid is, het raadop gelyk toe Malan en Buttler die wit bal in alle rigtings moker. Van der Dussen voel egter dis onregverdig om De Kock se credentials as leier nou te bevraagteken. “Ek dink nie dinge raak moeilik vir Quinton de Kock nie. Ek weet nie hoekom jy met daardie tipe invalshoek sal kom nie,” het hy ergerlik in ’n personferensie gesê. “Ek dink Quinny is ’n briljante kaptein – op en van die veld af. Hy’t ’n absoluut briljante krieketbrein en in die kleedkamer is hy baie goed. Hy is een van die beste spelers in die wêreld.” Van der Dussen sê Engeland is tans net ’n beter span as Suid-Afrika: “Engeland is tans een van die beste witbal-krieketspanne in die wêreld, indien nie dié beste nie. “Ek dink ons moet dit in konteks sien. Ons het agt of nege maande laas as span en ons sukkel met beserings aan Andile (Phehlukwayo), Dwaine (Pretorius) en David Miller wat uit is. “Mens wil nie verskonings maak nie, maar as ’n mens realisties na die saak kyk, dan tel daai dinge tog. Dit bly internasionale krieket en as jy van jou spelers mis ... “Ons is nuut saam, ons voorbereiding was moontlik nie perfek nie, maar daar is nie verskonings nie. Ek dink net Engeland was ’n beter span in dié drie wedstryde.”