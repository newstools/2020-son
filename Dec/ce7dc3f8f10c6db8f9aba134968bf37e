'N TIENERMEISIE van die Vrystaat sal na verwagting Maandag in die hof verskyn vir haar betrokkenheid by die ontvoering van twee skoolmeisies. Die twee 15-jarige meisies, asook die 16-jarige wat aangekla word, is vandeesweek in Phuthaditjhaba as vermis aangemeld. Motantsi Makhele, 'n polisiewoordvoerder, sê die voorlopige ondersoek het bevind die meisies is van hul huise weggelok en deur buitelanders vir prostitusie gebruik. Makhele sê die drie meisies is laas op 20 November gesien en hul skooluniforms is in 'n vullisblik buite een van die meisies se huis gevind. Hy sê twee van die meisies is later buite 'n tavern in Sasolburg gevind en met hul families herenig. Makhele sê die ondersoek om die ontvoerders op te spoor, gaan voort. – OFM  