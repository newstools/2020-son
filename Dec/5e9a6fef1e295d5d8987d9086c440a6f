WAYNE Arendse is besig om sy opsies te oorweeg wat sy toekoms in die Premierliga betref. Dit volg nadat die 36-jarige Kapenaar en Mamelodi Sundowns se paaie onlangs geskei het ná agt suksesvolle seisoene by Chloorkop, waar Arendse vyf liga-titels, twee Nedbank Cups, ’n Telkom Knock­out-, ’n CAF Cham­pions League- én Super Cup-medalje verower het. Die wyse waarop die loopbaan van dié boorling van Belhar by Sundowns uitgespeel het, is tot ’n groot mate baie treurig. Arendse het ’n emosionele boodskap aan die Brazilians se fans gegee rakende sy “ongelooflike” tyd saam met die Masandawana-familie. “Ek hoop van harte dat ek ’n bydrae gelewer het tot die sukses wat ons behaal het,” het Arendse gesê. Dankbaar “Ek is geweldig trots op die trofeë wat ek gewen het, omdat ek hierdie reus van ’n klub plaaslik en in die buiteland tot die beste van my vermoë verteenwoordig het. Ek het met die grootste sokkerspelers op die planeet gebattle. “Die president, dr. Patrice Motsepe, verdien my dank omdat hy my die geleentheid gegee het. Ek sal altyd dankbaar wees. Dankie.”