AUSTRALIË se toer in Suid-Afrika aan die einde van die somer kan luidens berigte ná die bio-borrel-drama met Engeland in Kaapstad na die Waca in Perth, Australië, verskuif word. Die Proteas is geskeduleer om in Februarie en Maart drie toetse teen die Aussies te speel. Cricinfo berig daar is gesprekke tussen Krieket Suid-Afrika (KSA) en Cricket Australia (CA) oor die moontlikheid om die reeks in Wes-Australië te speel. Die eendagreeks tussen die Proteas en Engeland is Maandag afgelas ná Covid-19-gevalle in die bio-veilige omgewing. Positiewe gevalle is onder die Proteas én in die Engelse kamp aangemeld. Dit het ook aan die lig gekom dat die Engelse spelers Maandag geweier het om te speel ná ’n vergadering van drie ure met die England and Wales Cricket Board, wat hulle aangemoedig het om wel die veld te vat. Albei spanne het in The Vineyard-hotel in Kaapstad gebly. Hulle kon net die T20-reeks voltooi. Die kwessie het ’n groot skadu van twyfel gewerp oor KSA se vermoë om toerspanne veilig te huisves. Sri-Lanka moet volgende week vir ’n toetsreeks in die land aankom. Regter Zak Yacoob, voorsitter van KSA se tussentydse raad, het gister kaalvuis onder die Engelse ingeklim. Hy het gesê: “Wat ek wil ontken, is die idee dat ons diensverskaffing benede standaard was en dat daar enige regverdiging bestaan ??dat die Engelse sê hulle wil nie deelneem nie en huis toe gaan. “Die feit is dat hulle uiteindelik negatief was. Ons het ons protokolle deurgegaan en ons dink dit was baie goed. “Miskien was dit ’n kwessie van sielkundige probleme. Mense het dalk senuagtig gevoel oor valse positiewe uitslae. Ons wil nie die Engelse die skuld gee nie, maar ons wil absoluut en volkome sê enige idee dat hulle weg is omdat dit op enige manier ons skuld was, is heeltemal verkeerd. “Daar kom ’n ongemak­like verhaal na vore dat Derdewêreldlande hierdie dinge nie reg kan bestuur nie. Ek kan sê dat ons die virus baie beter bestuur as Engeland.”