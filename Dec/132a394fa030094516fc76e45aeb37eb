WANNEER Kaapse sokker-coaches naam maak in die Noorde, is hulle nogal geneig om hul rug te keer op die talent van hul home town – hoe gedug ook al. Dieselfde kan egter nie van Swallows FC se kampioen-coach, Brandon Truter, gesê word nie. Dis omdat ou Brakkies, soos Truter in die Kaap genoem word, ’n man is wat beslis nie sy roots of mense vergeet nie. Dít het die Kaapse coach bewys toe hy ’n vierde Kaapse speler  – ervare die 27-jarige Junaid Sait – na die Noorde gelok het om sy Birds hoër te help vlieg. Die ander drie is Ruzaigh Gamildien, Fawaaz Basadien en Zeff Mbokoma van Guguletu. Truter verdien lof dat hy sy plaaslike mense betrek in sy opmars as jong professionele breier. Volgens Truter is dit Sait se ervaring en veelsydigheid van die sleutelredes waarom die Birds sy dienste opgeraap het. “Hy gee ons ook ander opsies ingeval ons van strategie moet verander,” verduidelik Truter oor sy nuwe 27-jarige Kaapse defender. “Ek kan Junaid in ’n defensive midfield-posisie speel as ek ander kombinasies wil probeer toepas. “So, ek het geen twyfel dat hy waarde tot die span sal voeg nie,” het Truter bygevoeg. Sait, wat vroeër vanjaar nog by Cape Umoya United in die Eerste Liga uitgedraf het, het onlangs ’n kontrak van twee jaar met ’n opsie van nóg ’n jaar met die Premierliga-nuweling gesluit. Boonop is Swallows tot dusver dié seisoen die groot verrassingspakkie. Hulle beklee tans, ná ses wedstryde, die tweede posisie agter die kam­pioen, Mamelodi Sundowns. Truter-hulle pak Maritzburg United vandag in ’n tuiswedstryd in die Dobsonville-stadion. Truter het laat hoor hy gaan die 23-jarige Kaapse midfielder Basadien ook inspan. “Ek dink?... nee, ek wéét ek gaan Fawaaz vandag teen Maritzburg laat begin,” het hy gesê.