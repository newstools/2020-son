’N DRIE in die doodsnikke deur die Cheetahs-stut Boan Venter het gister ’n bonuspuntsege van 37-10 oor die Sharks in Bloemfontein verseker. Die Cheetahs het met dié skittervertoning hul Curriebeker-veldtog weer op koers gekry. Die rustydtelling was reeds 27-10 in die Vrystaters se guns. Die Cheetahs het die basiese aspekte van die spel in die eerste helfte goed uitgevoer. Carl Wegner (kaptein) se span het sy eweknie, Lukhanyo Am, se span behoorlik laat les opsê in die skrums. Die manne van Bloemfontein was ook puik in die lynstane. Daarteenoor het die Sharks se dissipline hulle in die steek gelaat. Hulle het die balbesit te veel omgekeer en die tuisspan te veel kanse gegee om punte aan te teken. Wegner, Marnus van der Merwe en Rhyno Smith het agter die Sharks se doellyn gaan kuier­. Frans Steyn het met ál drie doelskoppe geslaag en was in die kol met twee kenmerkende langafstand-strafdoele. Dit het die Cheetahs se voorsprong verder gerek. Yaw Penxe het met ’n onderskepdrie vir die Sharks vorendag gekom, met Curwin Bosch wat ’n doelskop en ’n strafdoel deur die pale geklits het. In die tweede helfte het die Sharks probeer om met ’n terugvegpoging vorendag te kom, maar die Durbaniete het eenvoudig té veel foute gemaak. Hulle kon in die tweede 40 nie ’n enkele punt aanteken nie. Jeandré Rudolph, agtsteman van die Cheetahs, was deurgaans uitstekend en is agterna welverdiend as die speler van die wedstryd aangewys. CHEETAHS – drieë: Carl Wegner, Marnus van der Merwe, Rhyno Smith, Boan Venter; doelskoppe: Frans Steyn (4); strafdoele: Steyn (3). SHARKS – drie: Yaw Penxe; doelskop: Curwin Bosch; strafdoel: Bosch.