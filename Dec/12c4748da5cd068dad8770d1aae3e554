DE RUST. – Inwoners van dié rustige klein dorpie 35 km buite Oudtshoorn het ’n uitlander se spaza leeg geplunder nadat hy na bewering ’n man met ’n panga doodgekap het. Die voorval het omstreeks 13:00 op Kersdag plaasgevind ná ’n rusie tussen ’n werker van die spaza en die slagoffer se broer. Fernando Benn (24) het wonde aan sy nek en bors opgedoen en naby die winkel inmekaargesak. Paramedici het hom op die toneel dood verklaar. “Ek het ’n T-shirt teen sy nek gedruk om die bloeding te stop, maar later agtergekom daar is nog ’n wond voor sy bors,” het sy geskokte vriend William Malgas (18) vertel. Virgil Benn (19), Fernando se broer, het hartseer vertel: “Ek was winkel toe om iets te gaan koop. Toe ontstaan daar ’n rusie tussen my en die werker nadat ek per ongeluk ’n glasding gebreek het toe ek die yskas se deur oopmaak. “Die werker en ek het toe begin stry. Hy het my hare gegryp en my met die kop gekap. “Ek het Fernando by die huis gaan haal. My broer het hom gekonfronteer, waarna ons weer geloop het. “Ek het later weer verby die winkel gestap op pad na Fernando se meisie. “Toe kom die werker weer uit en jaag my met ’n lang mes. Ek het terug huis toe gehardloop en weer my broers geroep. “Toe ons weer by die winkel kom, het die winkeleienaar en sy twee werkers ons met messe gejaag.” Volgens Fernando se ander broer, Alrenzo (23), het die eienaar hóm ook twee houe gekap toe hy met hom wou praat. “Ek het weggehardloop en later gehoor Fernando is gekap en hy lê in die vlakkie naby die winkel,” het Alrenzo vertel. ’n Inwoner wat anoniem wil bly, het vertel ontstoke inwoners het tydens die voorval soos aasvoëls op die winkel toegesak en dit leeggedra. Hulle het albei die eienaar se voertuie en ’n polisievoertuig met klippe bestook en hulle wou selfs die winkel aan die brand steek. Sers. Christopher Spies, ’n polisiewoordvoerder, het die voorval bevestig. Spies het gesê De Rust se polisie ondersoek die omstandighede rondom die dood van ’n man (24). ’n Man (34) is in hegtenis geneem op aanklag van moord. Hy verskyn vandag in die Oudtshoorn-landdroshof. Volgens Spies is ’n saak van openbare geweld ook geopen nadat ’n groep mense die spazawinkel geplunder het waar die aanvanklike voorval plaasgevind het.