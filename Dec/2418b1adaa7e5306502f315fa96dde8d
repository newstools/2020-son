AUSTRALIË se T20-kaptein, Matthew Wade, meen krieketbase sal die “regte besluit” neem wanneer hulle oor die Aussies se toer na Suid-Afrika aan die einde van die somer besin. Suid-Afrika is veronderstel om gasheer vir die Aussie-toerspan te speel vir ’n toetsreeks van drie wedstryde in Februarie en Maart. Dié toer is egter nou in die weegskaal nadat die Proteas en Engeland se eendagreeks in die Wes-Kaap Maandag uitgestel is weens positiewe Covid-19-toetse wat in die bioveilige omgewing gerapporteer is. Krieket Australië hou die situasie in Suid-Afrika fyn dop, veral in die lig daarvan dat die Proteas eersdaags teen Sri-Lanka gasheer speel in ’n toetsreeks van twee wedstryde in die Hoëveld. Monitor “Die toer na Suid-Afrika is deel van die Wêreld-toetskampioenskapstoernooi en die Future Tours Programme,” het ’n woordvoerder van Krieket Australië (CA) Dinsdag gesê. “Ons sal voortgaan om vir die toer te beplan en die situasie oor bioveiligheid te monitor.” Krieket Suid-Afrika (KSA) sal die skade aan sy reputasie en finansiële verlies van die Engelse reeks voel en dus alles insit om die reekse teen Sri Lanka en Australië te laat plaasvind. Wade glo egter die twee federasies, CA en KSA, sal die nodige doen om te verseker dat die spelers se welstand in ag geneem word. “Om eerlik te wees, ek het nie regtig daaraan gedink nie en ek is nie seker dat enige van die ander spelers daaraan gedink het nie,” verduidelik hy. “Ek het gesien die wedstryd is uitgestel. “Dit is omtrent so ver as wat ek daarop ingegaan het. Ek is seker dat die raad van CA en KSA sal saamwerk en die regte oplossing sal kry. “Maar dit is ’n lang pad vir ons.” Strenger Die Proteas se spandokter, Shuaib Manjra, het verklaar dat hulle waardevolle lesse uit die Engelse toer geleer het. Hy sê hulle gaan strenger protokols vir die Sri Lankaanse reeks in werking stel om die integriteit van die bioveilige omgewing te beskerm.