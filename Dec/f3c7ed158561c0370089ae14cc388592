QUINTON de Kock is Vrydag as die Proteas se toetskaptein aangewys in wat as ietwat van ’n skok beskou kan word. Graeme Smith, Suid-Afrika se direkteur van krieket, en Mark Boucher, die afrigter, het albei aangedui dat De Kock nie die toetsspan sal aanvoer nie. Sy werklading is dikwels beskou as te veel aangesien hy die span se paaltjiewagter én beste kolwer is. Krieket Suid-Afrika het ook ’n 15-man-groep aangewys wat vanaf 26 Desember in twee tuistoetse teen Sri-Lanka sal speel. Die ligte toets-skedule hierdie seisoen is glo die motivering vir De Kock se aanstelling. Die Proteas speel slegs drie reekse teen onderskeidelik Sri Lanka, Pakistan en Australië. Die nasionale keurkomitee, onder leiding van die sameroeper, Victor Mpitsang, het volle vertroue in De Kock se vermoëns as leier en die leierskap wat hy tot dusver getoon het. Hulle sal die volgende paar maande gebruik om die aanstelling te finaliseer van die speler wat die rol permanent sal inneem. Mpitsang sê: “Ons as die nasionale keurkomitee is tevrede met die besluit wat ons geneem het om kontinuïteit in die span te verseker. Ons werk daaraan om sonder die tydsdruk die beste besluit vir sy toekoms te neem. Quinton is gelukkig daarmee om die volgende seisoen in die rol aan te bly en is gemaklik met die balans tussen die werkslading. Ons ondersteun hom ten volle as kaptein.” Sarel Erwee, Glenton Stuurman en Kyle Verreynne is almal vir die eerste keer na die toetsgroep opgeroep, terwyl Wiaan Mulder terugkeer nadat ’n besering hom buite aksie gehou het. Stuurman sal ’n opwindende toevoeging tot die Proteas se boulaanval wees. Hy sal welkome variasie bring, aangesien hy soos Vernon Philander boul. Die 28-jarige van Oudtshoorn spog met ’n indrukwekkende eersterangsrekord van 181 paaltjies in 46 wedstryde teen ’n gemiddeld van 21.28 vir die Warriors. Hy het die beste boulsyfers (7/12) en ’n hoogste telling van 81. Dit maak hom handig aan die stertkant van die kolflys. Die Dolphins se Keegan Petersen is ook terug in die groep. Hy sal hoop om sy toetsdebuut op SuperSport-park te maak. Pieter Malan van die Cobras is weggelaat. Quinton de Kock, Temba Bavuma, Aiden Markram, Faf du Plessis, Beuran Hendricks, Dean Elgar, Keshav Maharaj, Lungi Ngidi, Rassie van der Dussen, Sarel Erwee, Anrich Nortjé, Glenton Stuurman, Wiaan Mulder, Keegan Petersen, Kyle Verreynne.