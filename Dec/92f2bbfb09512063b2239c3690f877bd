CHRIS van Zyl sal Saterdag die vonk in die Westelike Provinsie se enjinkamer moet verskaf. Dít wanneer die Streeptruie in Kimberley teen Griekwas te staan kom. Van Zyl vervang Salmaan Moerat in die beginspan. Moerat word ’n blaaskans gegun. Die 34-jarige veteraan vorm ’n nuwe kombinasie op slot saam met JD Schickerling. Frans Malherbe, Bongi Mbonambi en Steven Kitshoff gaan weer die Kapenaars se skrum anker met Kwenzo Blose, Chad Solomon en Sazi Sandi wat as voorry van die bank aangewend kan word. Johan du Toit, Juarno Augustus en die kaptein, Siya Kolisi, vorm ’n gedugte nuwe lostrio-kombinasie. Agterlangs maak Tim Swiel sy terugkeer op losskakel saam met Herschel Jantjies terwyl Rikus Pretorius en Dan du Plessis die middelveld gaan beman. Sergeal Petersen maak ook sy terugkeer van besering op die vleuel. Petersen, Angelo Davids en Damian Willemse vorm ’n opwindende agterste driehoek. Griekwas het intussen die omstrede besluit geneem om op Kersdag te oefen vir Saterdag se kragmeting op Welwillendheidsdag in die skadu van Tafelberg. Scott Mathie, afrigter, se span kon tot dusver geen games in die Superrugby- óf die Curriebeker-kompetisie wen nie. Die Poubloues gaan dus alles wil uithaal om die Kapenaars te klop.