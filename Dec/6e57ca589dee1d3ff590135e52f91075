DIE mense van Ocean View ken nie die gees van festive nie, maar wel die alombekende geknetter van geweerskote. Die inwoners hier lewe in vrees nadat die second-in-command van die leier van die Junky Funky-bende afgemaai is. Dié dikding van die Funkies is Saterdag op Boxing Day koelbloedig doodgeskiet. Lede van die Funkies het daarna verskeie mense se huise se vensters uitgegooi en twee karre aan die brand gesteek. Hulle het na die verdagtes gesoek wat die dikding doodgeskiet het. Waar baie ander mense nou nog dink aan wat om met oorskiet gammon en Krismiskos te maak, moet dié inwoners planne beraam om hul veiligheid te verseker. Een vreesbevange inwoner vertel: “Die jongens het probeer by ons huis inkom. Gelukkig was die safety-hek gesluit en hulle kon nie inkom nie. “Hulle het petrol oor my seun se kar gegooi en dit aan die brand gesteek. “Ek was so bang en het heeltyd gebid terwyl die jongens probeer inkom het. “My twee kleinkinders was ook in die huis en was vreesbevange.” Nog ’n vrou sê: “Die leier van die JFK dink hy is God. Sy gangsters doen alles wat hy sê hulle moet doen. Sy woord is wet.” Nog ’n man, Sumeer Emandien (23), sê: “Hulle het my neef se kar wat voor die deur gestaan het, ook aan die brand gesteek. “Hulle het ook my vensters uitgegooi en probeer om by my huis in te kom. “Die jongens het by ons woonstelblok deur gehardloop oor hulle dink die verdagtes bly hier. Ons is innocent en het niks met hulle te doen nie.” ’n Man lê in die hospitaal nadat die gangsters hom aangerand het. Volgens sy vriend Colin Swarts het die jongens Davarda Rubain gekry en begin aanrand. Hulle het hom vol gate gesteek en ook sy keel gesny. Volgens sy girlfriend, wat verkies om anoniem te bly, is Rubain tans in ’n ernstige toestand in die hospitaal. Die cops het intussen ekstra mannekrag in die area ontplooi om die bende­geweld te stop. Volgens brig. Novela Potelwa, ’n polisiewoordvoerder, is ’n 23-jarige verdagte vir die moord gearresteer. Cops het ook ammunisie en ’n vuurwapen gekonfiskeer. Nog twee mans is vir ondervraging ingeneem, terwyl ’n 19-jarige ook vir saak­beskadiging in hegtenis geneem is. Die cops is besig om sake van moord en poging tot moord te ondersoek.