JAKE White is oortuig Cornal Hendricks kan as binnesenter vir die Springbokke gedy. Die Bulls-breier het besluit om Hendricks aan die begin van die seisoen van vleuel na binnesenter te skuif. Die 32-jarige voormalige Blitsbok en nog ’n Blitsbok, Stedman Gans, het in die middelveld ’n briljante kombinasie vir die Bulls gevorm. Dié twee het tot dusver ’n groot hand gehad in die sukses van die span van Pretoria. Ná ’n reeks voortreflike vertonings het die voormalige Bok-breier geen twyfel daaroor dat Hendricks tans die beste nr. 12 in die land is nie. Kommunikeerder White het vandeesweek in ’n onderhoud op die radioprogram Op die Hoofpawiljoen gesê: “Ja, dit gebeur dikwels dat spelers na vleuel geskuif word. “Spelers soos Ma’a Nonu en Tana Umaga (van die All Blacks) het albei op vleuel begin. Hulle het geleidelik nader aan die skrum geskuif. Net soos hulle het Cornal op die vleuel begin. “Hy is ’n goeie kommunikeerder wat baie praat. “Ek glo Caleb Clarke, wat vanjaar vir die All Blacks op vleuel uitgeblink het, gaan ook op senter eindig. “Cornal het baie goed aangepas. Hy hou daarvan om naby die aksie te wees en die bal in sy hande te kry. “Wat ook baie belangrik is, is dat hy verstaan wat dit verg om vleuel te speel. Hy verstaan dus hoe om spasie te skep vir sy vleuels, wat vir ons baie goed is.” Die boorling van Wellington het sy loopbaan as senior speler begin by die Boland Kavaliers, waar hy van 2008 tot 2012 gespeel het. Van 2014 tot 2015 het hy in 27 games vir die Cheetahs uitgedraf en hy was een van die Blitsbokke wat in 2014 op die Statebondspele ’n goue medalje verower het. Die hoogtepunt van Hendricks se loopbaan tot op hede was toe hy die Bokke in 2014 en 2015 in 12 toetse verteenwoordig het. In 2016 het hy ’n kontrak van twee jaar met die Weste­like Provinsie en Stormers gesluit. Hy het ’n groot terugslag beleef toe ’n ernstige harttoestand by hom gediagnoseer en hy nie toegelaat is om te speel nie. In Desember dieselfde jaar het die Franse Top 14-span Toulon aangekondig hy gaan by hulle aansluit, maar dit het nie gebeur nie. Weens sy harttoestand het Hendricks hom in die rugbywildernis bevind. Dit het gelyk asof sy rugbyloopbaan oor was – totdat die Bulls hom begin 2019 ’n kans gegun het. Nou word hy as die beste nr. 12 in die land beskou.