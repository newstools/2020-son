JANÉ Winster, draaibalbouler van die Suidwestelike Distrikte, is onder die nuwelinge wat vroeg volgende jaar ’n oefenkamp gaan bywoon. Hilton Moreeng, afrigter van die nasionale vrouekrieketspan, het haar gekies. Winster was een van die uitblinkers in die T20-Superliga wat verlede week op Nuweland beslis is. Sy het Coronations in dié kitsreeks verteenwoordig. Die groep van 25 spelers sal van 8 tot 14 Januarie in Durban saamtrek. Die getal spelers sal dan tot 18 verminder word voor die eerste eendagwedstryd in die reeks van drie op 20 Januarie op Kingsmead teen Pakistan. Moreeng se: “Daar is ’n mengsel van ervare en ’n paar opwindende jong spelers wat regtig oor ongelooflike talent beskik. “Ek is bly oor die geleentheid dat ons kan terugkeer na internasionale krieket. “Ons is ook opgewonde daaroor dat ons nuwe spelers betrokke kon kry. “Dit gaan egter moeilik wees om 18 spelers uit hierdie groep te kies.” Die Protea-groep vir die oefenkamp is: Lizelle Lee, Laura Wolvaardt, Trisha Chetty, Mignon du Preez, Shabnim Ismail, Suné Luus, Ayabonga Khaka, Masabata Klaas, Nadine de Klerk, Tumi Sekhu­khune, Sinalo Jafta, Lara Goodall, Andrie Steyn, Robyn Searle, Nonkululeko Mlaba, Faye Tunnicliffe, Tazmin Brits, Anneke Bosch, Nondumiso Shangase, Nobulumko Baneti, Khayakazi Mathe, Evodia Yekile, Marizanne Kapp, Jané Winster, Kirstie Thomson.