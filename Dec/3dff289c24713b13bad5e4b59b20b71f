DIE Liverpool-kaptein, Jordan Henderson, braak omtrent gal nadat sy span met ’n gelykop uitslag in sy wedstryd teen Brighton & Hove Albion tevrede moes wees. Henderson het ná Saterdag se 1-1-uitslag uitgevaar oor die gebruik van die video-skeidsregter (VAR). Hy meen die Engelse Premierliga moet dié stelsel eerder skrap. Die Reds was op pad na ’n sege toe die VAR ’n strafskop aan Brighton toeken. Daar is beslis dat Andy Robertson kontak gemaak het met Danny Welbeck in ’n poging om die bal uit die doelgebied te kry. “Ek praat nie vir ander mense nie, maar in my opinie sal ek (VAR skrap),” sê Henderson. “Ek wil net sokker soos normaalweg speel. “Ek het gesien Kevin de Bruyne het in ’n onderhoud gesê daar so baie reëls het verander, ons weet nie meer wat is wat nie. Ek sal eerder sonder dit speel. “Daai derde een – dit was nie ’n strafskop nie. Jy kan maar dink ek is eensydig, maar vra vier of vyf van hul manne en hulle gaan dieselfde ding sê. Dit voel asof daar baie besluite teen jou gaan. Daai besluite van vandag gaan my verstand te bowe.” Gary Lineker, wat as kommentator werk en destyds vir Liverpool gespeel het, was self krities oor die stelsel. Om straf van die Premierliga-base te vermy, het Jürgen Klopp, Liverpool-manager, maar besluit om die beslissing te aanvaar toe hy daaroor uitgevra is.