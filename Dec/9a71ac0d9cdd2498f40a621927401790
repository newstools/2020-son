DIE onderwysersvakbond Sadtu het matriekleerders, wat die uitgelekte vraestelle ontvang het, gevra om na vore te kom. Dit kom nadat sommige matrikulante laas maand hul hande op die Wiskunde- en Fisiese Wetenskappe-vraestelle gekry het. Die departement van onderwys het beveel dat die vraestelle oorgeskryf moet word, maar die hooggeregshof in Gauteng het daarteen bevind. Mugwena Maluleke, sekretaris-generaal van Sadtu, wil hê leerders wat toegang tot die uitgelekte vraestelle gehad het, moet om amnestie vra. Maluleke sê die saak word steeds ondersoek, maar dat daar ernstige nagevolge vir die skuldiges gaan wees. Afriforum het intussen die hofbesluit verwelkom. Natasha Venter van Afriforum sê dit is 'n oorwinning vir alle matrikulante wat eerlik in die eksamen opgetree het.- JacrandaFM 