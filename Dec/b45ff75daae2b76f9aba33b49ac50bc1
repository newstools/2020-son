CURWIN Bosch se onmisbare talent begin nou sy potensiaal verwesenlik om ’n losskakel van toetsgehalte te word. Dís die mening van die 23-jarige Bosch se afrigter by die Sharks, Sean Everitt. “Ek is so trots op Curwin,” het Everitt ná sy span se 32-29-oorwinning oor die Bulle gesê. “Hy skop tans so goed. Dis hy wat ons vroeg in die eerste helfte met daai twee langafstandstrafdoele in die wedstryd gehou het. “Dit het ons neus voor gesit. Die Bulls het ’n bietjie ingehaal. “Curwin se all-round-spel het ook verbeter. Verlede week het hy by ’n afbreekpunt amper ’n bal gesteel.” Bosch is in sy skooldae by die Hoërskool Grey in Port Elizabeth al as ’n toekomstige Bok beskou. Sy verdediging was egter die laaste paar seisoene onder sterk verdenking. Everitt was egter vol lof vir sy generaal se lakwerk. “Sy verdediging was goed. Sy posisionering het geweldig verbeter. Hy bestuur wedstryde nou soos ’n volwasse losskakel moet. “Hy lyk ál meer soos ’n internasionale losskakel. Hopelik kan hy dié spelpeil handhaaf. Hierdie jong man groei net met selfvertroue. Ek kan nie wag dat hy sy volle potensiaal bereik nie,” sê die Sharks-breier. As Bosch, wat met gemak ook heelagter kan speel, dié spelpeil handhaaf, gaan hy beslis vorentoe druk sit op manne soos Elton Jantjies en Damian Willemse, wat almal onder Handré Pollard in die Springbok-losskakel-rangorde is. Bosch het juis saam met Willemse en Manie Libbok in dieselfde Junior Bok-span gespeel. Willemse, wat self baie veelsydig is, is na binnesenter geskuif en Libbok het van die plaasvervangerbank ’n rol gespeel. Bosch het Saterdag sy meer geroemde teenstander, die veteraan Morné Steyn, oorskadu. Hy het met goeie skoppe agter die Bulle se agterste driehoek die Sharks op die voorvoet gehou en sy hemelhoë lugskoppe het die teenstanders hoofbrekens besorg. Hy het ook met twee lang strafdoele geslaag voordat sy perfekte kruisskop die vleuel Yaw Penxe in staat gestel het om wat effektief die wen-drie was te druk. Hy het ook die doelskop uit die hoek uit oorgeskop.