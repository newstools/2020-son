SY GAAN deur hel nadat sy byna ’n oog verloor het. Sy het al drie oogoperasies gehad ... en nóg wag. Maar deur alles is Charné Pienaar (18) van Cravenby, Kaapstad, besig met haar matriekeindeksamen en dié dapper vegter het nie gaan lê nie. Sy is ’n leerder van Hoërskool Cravenby. Op 13 Maart het gangsters ’n klip deur die kar se ruit gegooi waarin sy, haar pa en boetie gery het. Blind Maar byna nege maande later het die polisie nog niks aan die saak gedoen nie en die skuldige is steeds nie gearresteer nie. Die ondersoekbeampte was in die nege maande drie keer by die Pienaars se huis, kla die gesin. ’n Polisiewoordvoerder, kol. Andrè Traut, sê die polisie ondersoek die saak. Charné was in ’n stadium blind in die een oog, maar het nou sowat 30% sig in die oog. Regdeur die jaar moes sy gereeld vir check-ups by die hospitaal gaan. Sy’t 13 steke in haar linkeroog en in die eksamentyd het van die steke los gekom. Charné sê sy probeer positief bly en is baie dankbaar vir haar ouers se bystand. Sy sê verder sy sal nooit wil hê enige iemand anders moet dieselfde ervaring deurmaak as sy nie. Haar pa, Ashley Pienaar (47), ’n bekende in die vermaaklikheidsbedryf as sanger en kome­diant, sê sy dogter gaan deur ’n vreeslik moeilike tyd, maar sy bly sterk. “Deur alles moes sy haar matriek­eksamen skryf. “Sy is baie sterk en self-motivated en sy is ’n rolmodel vir ander kinders. “Ons wil hê gemeenskappe moet opstaan teen bendegeweld, veral ook nou met die 16 days of activism moet ons opstaan vir ons vroue en kinders.” Ashley het ’n organisasie sonder winsbejag, Power Generation Foundation, gestig wat mense op verskeie maniere help. Charné is die ambassadeur van die stigting. Hulle deel kos en klere uit aan behoeftiges en het ook ’n model­skoolbegin om die kinders besig te hou. Die stigting het ook ’n sokker­akademie begin. “Die foundation is haar visie en sy doen ongelooflik goeie werk. “Dit gebeur soms dat iets goeds uit ’n bad ding vloei. Sy doen ook motivational speaking en is vandag ’n groot rolmodel in die gemeenskap. “Die kriminele bedrywighede het ’n groot impak op haar gemaak. “As ons net ’n verskil kan maak in ander mense se lewens, dan is alles die moeite werd,” sê Ashley. Onthou Die pa bedank ook al die dokters by Tygerberg-hospitaal vir die goeie werk wat hulle met sy dogter gedoen het. Minstens drie voorvalle van klipgooiery het in die jaar gebeur waarin mense dood of beseer is. Charné sê sy skryf ook die eksamen vir dié slagoffers om hulle te onthou. Sonlanders wat graag meer van die stigting wil weet of wil help, kan die site powergenerationfoundation. org besoek of e-pos hulle by powergenerationfounda­tion @gmail.com. Die stigting is ook op Facebook. Die Power Generation Foundation hou op 19 Desember ’n Kerskonsert in die park in Connaught Estate waar mense kos gaan kry. Die stigting gaan ook Kersgeskenke aan die gemeenskap uitdeel. Dit begin 12:00 en duur tot 19:00. Kunstenaars wat belangstel om deel te neem of besighede wat ’n bydrae wil maak, kan 081 771 8609 skakel.