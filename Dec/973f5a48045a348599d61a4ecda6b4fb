DIE Westelike Provinsie sal môre op Ellispark in Johannesburg sy gesag behoorlik op die Lions wil afdwing. Dis nou as hy vanjaar as ’n ernstige aanspraakmaker op die Curriebeker beskou wil word. Siya Kolisi en sy manne se doelwit is om ten minste ’n tuishalfeindstryd in die Currie Cup op Nuweland te speel. En as die Kapenaars nie môre met ’n positiewe uitslag teen Elton Jantjies (kaptein) se Lions-span uit die stryd tree nie, gaan dit beslis baie moeilik wees vir die Streeptruie om hul doelwit te bereik. Die WP het sy CB-kragmeting met die Bulls laas week met 20-22 op Nuweland verloor. John Dobson (afrigter) se span het nie net die meeste van die balbesit en gebiedsvoordeel geniet nie, hulle het ook in die skrums oorheers. Die Bulls moes die grootste deel van die tweede helfte met 14 man speel nadat Jacques van Rooyen, hul loskopstut, op omstrede wyse­ vir ’n gevaarlike tackle met ’n rooi kaart van die veld gestuur is. Daarteenoor het die Lions Griekwas laas week in Kimberley met 20-17 ore aangesit. Natuurlik is die punte wat die spanne in die Superrugby Unlocked-kompetisie opgestapel het, na die Curriebeker oorgedra. Die Kapenaars is tans derde op die punteleer met 20 punte. Die Streeptruie was tot dusver in vier van hul sewe games aan die wenkant. Die game teen die Sharks in Durban het weens Covid-19-protokolle nie plaasgevind nie. Albei spanne het twee punte van daai game opgetel. Die WP het twee keer verloor terwyl die Sharks, wat met 24 punte tweede op die puntelys is, nog net in een game vasgeval het. Die Bulls (27) is die enigste span in die kompetisie wat nie ’n wedstryd weens die pandemie moes afstaan nie. Jake White (afrigter) se span se enigste nederlaag tot dusver was in die Superrugby Un­locked-kompetisie teen die Cheetahs. Die span van Johannesburg het tans net 16 punte op die log ná sewe wed­stryde. Hy het tot dusver net twee oorwinnings behaal. Twee games het nie plaasgevind nie. Hulle het daarvoor twee punte vir elke game verdien. Elton Jantjies (kaptein) se span was tot dusver drie keer aan die verloorkant. Die Rooibontes gaan dus baie gemotiveerd wees om hul CB-veldtog op koers te kry. Die verlies van die heelagters Warrick Gelant en EW Viljoen vir onderskeidelik die WP en die Lions sal ’n groot terugslag vir albei spanne wees. Die Kapenaars spog steeds met ’n gedugte agterste driehoek, met oorgenoeg vaart en vaardighede in Seabelo Senatla, Angelo Davids en Damian Willemse in die laaste vesting. Alles gaan egter afhang van die nuwe skakelpaar van Godlen Masimla en Tim Swiel om die snellers aan die buitekant aan die gang te kry.