CLAYTON “Hare” Daniels gaan dalk sy roemryke loopbaan by Cape Town City voortsit. Dié ervare defender se kontrak met SuperSport United is Maandag wedersyds beëindig. Hy was vir ses suksesvolle seisoene by Matsatsantsa. Daniels (36), ’n produk van die destydse Ajax Cape Town-akademie, het gister aan Son gesê hy het nog genoeg petrol in sy tenk om in die Premierliga (PSL) mee te ding. “Dit is waarom ek nie sal omgee om my by ’n klub soos Cape Town City in die Kaap aan te sluit nie,” het die boorling van Bishop Lavis uitgewys. “Daar was gesprekke tussen my en John (Comitis), maar ons wag nou om te sien wat daarvan kom. “Ek moet eerlik wees: ’n Skuif na die NFD (Eerste Liga) is nie my eerste opsie nie. “Dis omdat ek voel ek het nog skop in my om waarde tot ’n PSL-klub toe te voeg. “Ek kan nog skud, jy weet. Maar dis my siening. “Ek is ook bereid om ’n pay cut te vat, maar dit moet ook ’n billike deal wees,” het die voormalige Mamelodi Sundowns- en Bloemfontein Celtic-speler gesê. Daniels is een van die Kaap se bekroonde spelers wat na die Noorde geskuif het. Hy spog met twee MTN8- en twee Nedbank Cup-titels en ’n runners-up-medalje in ’n CAF Champions League. Intussen het Comitis, City se eienaar, Daniels se links met sy klub probeer afmaak. “Watter een van my Bafana Bafana defenders moet ek uitlos om vir Daniels plek te maak?” wou Comitis weet. “Spelers soos Keanu (Cupido) is reeds ongelukkig om nie ’n plek in die beginspan te kry nie, want die kompetisie is so taai.”