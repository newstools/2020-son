ONTHOU julle nog vir Ntombi van Generations? Ntombi, man. Op Genera­tions is sy deur die aktrise Sonia Mbele gespeel. Haar karakter was mos getroud met Sibusiso, gespeel deur Menzi Ngubane. Sonia het onlangs aan Phat Joe op sy show Cheeky Palate gesê haar werklike man was daai jare jaloers op haar on-screen man, Sibusiso. Sonia sê sy en haar eksman, Leslie Sedibe, ’n prokureur, het van mekaar vervreemd geraak daaroor. “Met wie is ek getroud?” het sy gewonder. “Soms word jy wakker en voel dat jy vandag die persoon liefhet en môre haat jy hom. “Daar was ’n tyd toe ons jare nie gepraat het nie en ek is nou gemaklik om daaroor te praat. “My kinders is groot en oud genoeg om dinge te ontleed en te bepaal en dis waarom ek nou gemaklik is om hieroor te praat.” Later in die episode van Phat Joe se show het sy gesê haar eks het selfs geneul dat sy Generations moet los. Volgens haar het haar on-screen huwelik haar man ongemaklik gemaak. Sy het die rol van 2003 tot 2009 vertolk. Ek lees op Zalebs hy het haar eers gevra om op te hou om die sepie te kyk en haar daarna gevra om te bedank. Die twee het in 2006 getrou en in 2014 geskei. Hulle het drie kinders saam.