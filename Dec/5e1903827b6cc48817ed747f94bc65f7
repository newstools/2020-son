HAAR droom was om ’n dokter te word en mense te help en hulle gelukkig te maak. En hoewel sy nooit eens met haar loopbaan kon begin nie, het sy wel mense gelukkig gemaak en hulle saamgebring. Gister was ’n bittersoet dag vir die familie en vriende van Ayesha Kelly ’n jaar nadat sy haar lewe in bendes se kruisvuur verloor het. Ayesha (10) was op pad na ’n huiswinkel net meters van haar huis in Tafelsig, Mitchells Plain, toe die skote begin klap. Die leerder van die Primêre Skool Tafelsig is in die rug getref en het later op die toneel beswyk. Ayesha se mammie, Inshaaf Kelly, hou haar trane met moeite in toom terwyl sy met Son praat. Sy vertel hoe moeilik dit vir haar was toe sy gisteroggend wakker skrik. “Ek wou nie uit die bed klim nie. Ek kon nie ophou om flashbacks te kry nie, maar ek wou seker maak dat Ayesha weet ons gaan steeds haar legacy uitdra, al was sy hóé jonk.” Inshaaf het saam met haar familie ’n “remembrance day” vir haar dogter gehou. Sy het Ayesha se vriende, sowel as mense in die omgewing, genooi om deel van die dag te wees. “Dié is vir haar! Sy sou so gelukkig gewees het om al haar vriende bymekaar te sien. Al die mense wat sy saamgebring het. Al die smiles wat sy op mense se gesig gesit het, al is sy nie meer hier nie.” Kurt Oliver van Sons of Issachar het met die kindertjies gepraat en hulle aangemoedig om vir hul drome te veg: “Julle is die toekoms, die volgende dokter, polisieman en lawyer. Moenie ophou droom nie, want enige iets is moontlik.” Oliver het saam met sy span ontbyt en klere aan die gemeenskap geskenk. Hy sê Ayesha se storie lê hom baie na aan die hart. “Ayesha is ’n hero. Sy het ’n gemeenskap saamgebring. “Ek het gedog ek gaan hierdie kinders motivate, maar hulle het my gemoti­vate om weer deur ’n kind se oë te sien. “Hopelik vat hulle ook iets weg van die dag en deel dit weer met ander kinders. “Dis alles te danke aan Ayesha.” Arendse, wat tevore bail gesoek het, is intussen in die tronk dood. Die ander twee beskuldigdes sal weer op 5 Februarie in die Wes-Kaapse hoog­geregshof verskyn.