DIE krieketgemeenskap rou ná die afsterwe van die legendariese krieketkommentator Robin Jackman. Jackman, wat in 2012 met kanker gediagnoseer is, is na verneem op Kersdag by sy huis in Kaapstad oorlede. Hy was 75. Jackers, soos hy bekendgestaan het, het in sy speeldae in vier toetse en 15 eendagwedstryde vir Engeland gespeel. Hy het ook 1 605 paaltjies in 599 eersteklaswedstryde vir die graafskapspan, Surrey, platgetrek. Dit was egter agter die mikrofoon waar hy behoorlik sy merk gemaak het. Jackman, wat ook vir die Westelike Provinsie krieket gespeel het, was een van die mees herkenbare stemme in wêreldkrieket. Huldeblyke het kort na sy dood ingestroom. Colin Bryden, 'n veteraansportsjoernalis, het hom in 'n twiet as "een van die gaafste, mees opregste mense wat ek die voorreg gehad het om te ken" beskryf. - Sport24  