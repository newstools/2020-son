MENSE wat onder die gekke indruk verkeer het dat die pandemie oor naweke afvat sodat hulle kan paartie hou, moet herbesin. Dít het Maandagaand duidelik uitgekom in die nou al gebruiklike family meeting wat pres. Cyril Ramaphosa met die nasie gehad het. “In net 11 dae sedert ons vorige vergadering het ons land se gevalle gesneeubal. Dit laat ons in ’n definitiewe tweede golf van die pandemie. En dié keer gaan dit erger wees as die eerste een...” het ’n somber Rama­phosa gewaarsku. Die daaglikse dodetal het met 50% gestyg. Die vier kommerwekkende provinsies is die Oos-Kaap, Wes-Kaap, KwaZulu-Natal en Gauteng. Die prez het vinger gewys na die groot aantal gevalle onder jong mense (15 tot 19 jaar oud) weens paarties en groot saamtrekke waar geen protokol gevolg word nie. Alkohol is ook ’n groot sondaar by dié superverspreider-saamtrekke. Ramaphosa het veral na die matriek-rage in Ballito verwys. Ongelukkig is groot saamtrekke tipies van dié tyd van die jaar juis die kern wat die moeilikheid vererger. “Hoe meer daar gereis word, hoe meer word die virus versprei,” maan Ramaphosa. Hy benadruk dat dit beter is om in klein groepe te bly veral oor die feestyd. Die relatief laer gevalle in die vorige paar maande het mense te veel op hul gemak gesit, sê die prez. Met die feestyd op hande is daar kommer dat die virus sal versprei. “Die fees hou nou die grootste gevaar vir ons land se mense se gesondheid in, asook die land se ekonomie,” benadruk hy. Net soos ons oor die Paastyd gedissiplineerd kon bly, moet ons nou deur die feestyd ook optree. “Kerke het oor die Pase dienste afgeskaf. Ons moet nou dinge anders doen, anders sal ons nie die nuwe jaar met sukses tegemoet gaan nie. Vir baie sal dit hul laaste Kersfees wees.” Die Nelson Mandelabaai-gebied het 11 dae gelede strawwer reëls opgelê weens die hotspot daar. Nog twee hotspots nou is die Tuinroete- en Sarah Baartman-distriksmunisipaliteit. Hy sê: “Dié twee gebiede kry onmiddellik dieselfde beperkings as die Nelson Mandelabaai.” Die Nasionale Corona­virus-bevelraad (NCCC) het wyd gekonsulteer en op die volgende besluit: * Drywers van enige vorm van openbare vervoer moet sorg dat alle passasiers maskers dra. * By enige winkel of werkplek is die eienaars wetlike verplig om toe te sien dat alle klante maskers dra. *Wat betref die sogenaamde superspreader-geleenthede, by binnenshuise geleenthede mag net 100 mense teenwoordig wees en buite net 250. By albei soorte geleenthede moet mense maskers dra en sanitisers moet beskikbaar wees. *Verskillende reëls geld vir strande en parke in verskillende gebiede. Strande in die Oos-Kaap sal oor die feestyd in die geheel toemaak. In KwaZulu-Natal is strande strande en parke toe op 16, 25 en 26 Desember, asook van 31 Desember tot 3 Januarie. Parke en strande in die Noord- en Wes-Kaap vir eers oop, maar dan ook net van 09:00 tot 18:00. Alle strandpaarties word verbied. As die situasie verder agteruitgaan, sal daar herbesin word. Die aandklokreël is nou weer vanaf 11:00 tot 04:00 om daardie laataand suip-events hok te slaan. Dié ure geld ook vir Kersaand en op Ou- en Nuwejaarsdag. Alkohol sal slegs vanaf 10:00 tot 18:00 van Maandag tot Donderdag verkoop word. Alle groot saamtrekke van mense word verbied. Dit sal vroeg Januarie hersien word. Ramaphosa het ook sy dank uitgespreek teenoor die heroes – die gesondheidswerkers.