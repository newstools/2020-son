DIE Kouga-munisipaliteit in die Oos-Kaap gaan die besluit om strande te sluit in die hof teenstaan. Horatio Hendricks, burgemeester, sê as strande in dié munisipaliteit gesluit bly, sal dit 'n vernietigende impak op ondernemings het. Die munisipaliteit het Donderdag in 'n verklaring gesê hoewel dit 'n prioriteit bly om inwoners en besoekers teen Covid-19 te beskerm, is hulle van mening dat 'n meer genuanseerde benadering nodig is. Luidens die verklaring sal 'n benadering, soortgelyk aan wat by ander strande in die land toegepas word, 'n beter balans bied tussen om lewens en lewensbestane te red. Hendricks sê pres. Cyril Ramaphosa se aankondiging het ook onsekerhede veroorsaak. Dit sluit die definisie van "strand" in en die beoefening van watersportsoorte soos branderplankry. Mvusiwekhaya Sicwetsha , woordvoerder vir die Oos-Kaapse premier, sê die besluit om die strande te sluit is geneem om die verspreiding van Covid-19-infeksies in die provinsie te vertraag omdat daar gedurende die feestyd 'n groot aantal mense is wat na strande gaan. Sicwetsha sê daar is met raadslede in die Kouga-munisipaliteit gekonsulteer. Hy sê Kouga het nie beswaar gemaak toe daar besluit is om die aanbeveling aan die nasionale regering te maak dat strande in die provinsie gesluit moet word nie. - Algoa FM 