SPORT as instrument om maatskaplike samehorigheid en transformasie in ’n bende- en dwelmgeteisterde gebied te beveg. Dít is hoe die Unchain The Plain-stigting in Mitchells Plain die weg baan vir kinders om hul oop ruimtes in bendegemeenskappe te herwin. Juven Rittles, Ryan Crouse en Mark en Gavin Skriker het laas jaar die stigting begin met die doel om hul gemeenskap deur sport te verander. Mark Skriker, voorsitter van die stigting, sê: “Ons het die gebrek aan sportaktiwiteite in Mitchells Plain, en veral by laerskole, geïdentifiseer.” Die Plain skiet nie tekort aan die oplewering van talentvolle sportmanne en -vroue nie, maar sportdeel­name het wel ongelukkig in onlangse jare afgeneem. Skriker vertel: “Sport is van kritieke belang in die ontwikkeling van vroeë kinderjare. Dit verbeter ook motoriese vaardighede en natuurlik hand-oog-koördinasie. “Verder leer sport ook ál die belangrike lewensvaardighede wat nodig is om respekvolle grootmense te word en om sukses te behaal.” Die organisasie het onlangs ’n “adopt a ball”-veldtog by Hoërskool Beacon Hill begin. As deel van die veldtog vervaardig die groep sy eie balle. Laas maand is ’n reeks sokkerballe, sowel as balle vir rugby en netbal vervaardig. Tans ontwerp en vervaardig hulle ook hul eie straatkrieketkolwe, wat hopelik vroeg volgende jaar beskikbaar sal wees.