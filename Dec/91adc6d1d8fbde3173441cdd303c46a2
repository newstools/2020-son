HONDERDE mense van die woonbuurt Garden Village in Somerset-Wes het Donderdag na die landdroshof opgeruk om protes aan te teken teen die moord op die 26-jarige Ruben Raubenheimer. Dié belowende sportman is Saterdagnag in hierdie woonbuurt vermoor. Sy aanvallers het hom twee keer met ’n mes gesteek. Hy het naby die toneel aan sy wonde beswyk. Die slagoffer was ’n belowende rugbyspeler en ’n briljante gholfspeler. In 2011 is hy by die WP se o. 16-gholfspan ingesluit. Gestin Basson (34) van Garden Village en Monre Fredricks (18) van die Strand het gister in die hof verskyn op aanklag van moord. Albei het die hof meegedeel dat hulle nie om borgtog gaan aansoek doen nie. Die saak teen hulle is tot 8 Maart uitgestel.