DINSDAGAAND het die Kaapse middestad sy kleurryke gewaad aangetrek toe die Kersliggies aangeskakel is. Dis gewoonlik dié tyd van die jaar die amptelike teken dat die feestyd nou begin het. Maar vanjaar was anders, al het die liggies steeds ’n sprokieswêreld opgetower. Die mayor, Dan Plato, was daar om die liggies in Adderleystraat aan te skakel. Streng Covid-19-regulasies en sosiale distansiëring het by die kleurryke geleentheid gegeld. Om die geleentheid vir meer mense toeganklik te maak, is dit op die Stad Kaapstad se webwerf en sosialemedia-platforms uitgesaai. Gesond Op die geleentheid het die Afrika Ablaze-dansers, Cape­ Town Carnival-dansers, The Delft Big Band en Cape Town Ghoema Minstrels opgetree. Plato sê: “Ek doen ’n beroep op almal om veilig en gesond te bly en by Covid-19-reëls te hou. “Die Covid-19-infeksies in die stad is besig om weer te styg. Dra jul maskers, was hande en bly op ’n veilige afstand.” Hy het ook aangekondig dat Kaapstad vir ’n derde keer in ’n ry die toekenning vir Africa­’s Leading Festival and Event Destination gewen het. Plato beskryf dit as ’n eer vir die stad. Die geleentheid was heel anders as al die vorige jare met min mense teenwoordig. Tog het talle dit in die veiligheid van hul huise aanlyn saam beleef. 