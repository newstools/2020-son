ASHTON. – Die jaar 2020 het bewys ledigheid is nie ál oorkussing van die duiwel nie. Covid-19 is ook ’n gunsteling-tool om mense se lewe mee deurmekaar te krap. Met die skoolvakansie nou op hande en Covid wat weer onder gemeenskappe maai, verskuif die fokus na ledigheid en wat om in hierdie vakansie met leerders en jong kinders te maak. Die skool­vakansie is veronderstel om eers op 15 Desember te begin, maar talle leerders drentel reeds hoogs verveeld rond. Son het onlangs met ’n paar kinders gesels oor wat hulle hierdie vakansie gaan doen. Die meeste van hulle antwoord dat hulle absoluut niks het om te doen nie. Hulle loop daarom maar in die strate rond. Baie van die kids hang uit op oop stukke veld en rook okkapype of los entjies. Ander speel weer vlakkie-krieket, terwyl ’n magdom kids van soggens vroeg tot saans laat op winkelstoepe met boom boxes uithang. Een laitie, Cyril Fortuin (11), sê hy het dié jaar nie eksamen geskryf nie. “My ma het gesê ek moet maar by die huis bly, want ek kan by die skool corona opdoen,” sê hy. Toe Son hom vra waarom hy dan op straat sonder ’n masker is, was sy antwoord dat die land nou op vlak 1 is en mense hoef nie meer maskers te dra nie. ’n Vriend van Cyril, Bernard Treu (15), sê hy het kort ná sy eksamen by die huis begin bly. Bernard is ook sonder ’n masker en het ’n effense hoesie. Bernard sê hy voel ’n bietjie siek, maar hy glo dis net ’n normale verkoue. “Ek glo dat ons kinders nie juis die corona-virus kan opdoen nie. Ons is dan nog baie jonk. “Dit is net ou mense wat die siekte kry,” sê hy ernstig. Ons het ook met ’n paar laities gepraat terwyl hulle okkapyp rook. Die outjies sê hulle is reeds verveeld, en gooi geld bymekaar om vir hulle twak vir hul pyp te koop. Volgens hulle gaan dit ’n lang vakansie sonder pret wees. Clara Arries, ’n ouer, is baie bekommerd oor die kinders wat in die vakansie gaan leeglê. Sy sê hulle sal aan programme moet deelneem of iets moet hulle besig hou, want die vakansie is baie lank. Sy vrees dat kids ook die corona-virus onder mekaar kan optel. Nóg ’n ouer, Margaret Fielies, sê sy hou haar seun by die huis en sê hy het WiFi waarmee hy hom kan besig hou. Tafel Die broers Jerome (13) en Nigel Tamboer (15) sê hul ouers is siek en hulle sal moet toesien dat hul ouers versorg bly. “Ons sien maar nie juis uit na die Kersfeestyd nie, want daar is nie geld nie,” vertel die boeties. Volgens hulle het hulle vir hulle vakansiewerk gekry sodat hulle ten minste vir hul ouers ’n ordentlike bord kos vir Krismis op die tafel kan sit. Skole het in die verlede vakansieplanne in plek gehad om kinders besig te hou. Dit is egter nie duidelik of dit vanjaar die geval gaan wees nie. Son het ’n navraag in dié verband aan die Wes-Kaapse onderwysdepartement gerig, maar teen druktyd was daar nog g’n reaksie nie.