’N DIGTER van Elsiesrivier, Peter Daniels oftewel “Peedee”, stel binnekort sy debuutdigbundel, SoutKorrels 1, bekend. Peter woon tans in Pretoria, maar kom spesiaal af na sy tuisdorp om die bundel hier bekend te stel. Die launch vind 16:00 Sondag 20 Desember by die Calvary Baptist Church in Eureka Estate, Elsiesrivier, plaas. Peter sê die bundel is al in Junie gepubliseer, maar as gevolg van die lockdown kan hy dit nou eers bekendstel. Op die aand van die bekendstelling gaan daar ook ’n live jazz­orkes wees en die radio-en-TV-persoonlikheid Lyntjie Jaars gaan die bundel aan almal bekend stel. Die musikant Ashley Wenn het een van die gedigte uit die boek omskep in ’n liedjie wat hy daardie aand gaan sing. Daar gaan ook prystrekkings wees en baie freebies. Die prys van die kaartjies is R250. Dit sluit in ’n getekende kopie, verversings en entertainment. Kontak Lucresia Wenn by 063 059 1532 of Peter Daniels by 083 212 1072 voor 15 Desember om joune te bespreek.