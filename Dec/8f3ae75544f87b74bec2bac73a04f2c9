DIE sportwêreld het vanjaar weer gesteier onder die sterftes van tientalle sporthelde. Onder die Suid-Afrikaners tel bekendes soos die Springbok-rugbyspelers Gert Kotzé, Paul Payvel en Corra Dirksen, die bokser Peter “Terror” Mathebula, die rofstoeier Danie Britz en die Vrystaat-legende Ewie Cronjé. Vanjaar se sterfgevalle is: JANUARIE Martin Dyer (82), legendariese boksafrigter van die Baai. As musiekliefhebber het hy ook verskeie liedjies vir die sanger Gene Rockwell gekomponeer. Michel Celaya (89), slot/flank in 50 toetse vir Frankryk van 1953 tot 1961 – 12 keer as kaptein. Steve Fourie (71), voormalige OP-slot van die Polisie-rugbyklub. Willie van der Merwe (86), oud-losskakel van Griekwas. Drie van sy skoonseuns, Tertius Koch, Philip Meyer en Org Nieuwoudt, het ook almal vir Griekwas gespeel – al drie as flanke. Johan Prinsloo (68), voormalige uitvoerende hoof van Transvaal, SA Rugby en die SWD-Arende. Rufus Botha (56), atletiek-afrigter, kommentator en sportskrywer van die Vrystaat. Perry Hurwitz (84), oud-krieketskeidsregter van die OP. Peter Dye (94) van Amerika, een van die wêreld se invloedrykste gholfbaan-argitekte. Richard Maponya (99), sakeman en eerste swart man wat saam met ’n blanke, John Freedman, ’n resiesperd besit het. Maponya het daarna een van Suid-Afrika se bekendste renperdeienaars geword. Paulo Gonçalves (40), Portugese motorfietsrenjaer tydens die Dakar. Urs Zschokke (79), voormalige SA junior duiker en SA junior gimnas van die OP. Rocky Johnson (75), gewilde oud-rofstoeier en pa van die stoeier en akteur Dwayne “The Rock” Johnson. Peter “Terror” Mathebula, wat in 1980 Suid-Afrika se eerste swart wêreldbokskampioen geword het toe hy Tae-shik Kim in Los Angeles om die WBA se vlieggewigtitel geklop het. Anton Geringer (58), oud-krieketspeler van Noord-Transvaal. Gerhard Roux (96) van Wellington wat jare lank die aankondiger by SA atletiekbyeenkomste was. Hy was ook ’n top-sportadministrateur by die Maties. Kobe Bryant (41), legendariese Amerikaanse basketbalspeler. Betty Canavagh (89), wat in 1975 die Comrades-marathon se eerste amptelike vrouewenner was. Gert Kotzé (79), voormalige Springbok-stut van die WP, wat in 1969 in al vier toetse teen die Franse gespeel het. Nic van Tonder (79), wat as voorryman Crusaders en General Motors se eerste rugbyspanne in die Baai aangevoer het. Guido Messina (89), Italiaanse fietsryer wat in 1952 ’n goue medalje by die Olimpiese Spele verower het. Hy was ook vyf keer die wêreldkampioen. Willem Boshoff, agtsteman van Oos-Transvaal in die jare sewentig. André Abadie (76), stut van die Franse wat in 1967 in drie toetse teen die Springbokke gespeel het. FEBRUARIE Lance Nel (86), voormalige Junior Springbok-losskakel van die WP, OP en Transvaal. Mickey Wright (85), ’n Amerikaner en enigste speler van die Professionele Vrouegholfvereniging wat al vier major-titels op dieselfde tyd gehou het. Sy het in ’n loopbaan van 1955 tot 1969 altesaam 82 toernooie gewen. Leon Nel (75), oud-OP-atleet en president van die Park-rugbyklub. Terry Lineen (84), voormalige All Black-senter wat in 12 toetse gespeel het. Charlie Beldon (66), die hoofafrigter van die OP-base­ball-span. Warren Jevon (71), haker­ van Wes-Transvaal in 43 wedstryde van 1974 tot 1978. Andy Haycock (80), voormalige vleuel van Engeland. Harry Gregg (87), oud-doelwagter van Manchester United. Hy was een van die bestes van sy era. Arnoud Marquesuzaa (85), Franse senter wat in 1958 in twee toetse teen die Springbokke gespeel het. MAART Bellie Minnie (66), oud-president van die Park-rugbyklub in Port Elizabeth en voormalige afrigter van die OP se senior baseball-span. Dr. Frans Rossouw (67), wat die OP as veldloopatleet verteenwoordig het. Hy was ook die PE-atletiekklub se kaptein. Dennis Bouwer (86), wat die OP as rugbyspeler, swemmer en atleet verteenwoordig het. Hy het ook vir Oxford se eerste rugbyspan gespeel. Mark Perrow (54), wat Suid-Afrika in 1992 by die Olimpiese Spele in Barcelona as roeier verteenwoordig het. Hy het ook die Dusi-kanowedvaart vier keer gewen. Roger Mayweather (58), voormalige wêreldveergewig- en weltergewigbokskampioen, en oom en afrigter van Floyd Mayweather. Puggy Munnik (94), oud-heelagter van die OP. Hy het as veelsydige speler ook die OP op die krieketveld verteenwoordig. Naas Ferreira (80), voormalige provinsiale rugbyskeidsregter en gewese voorsitter van die destydse Pretoria Polisie-rugbyklub. Piet Landman (58), jare lange statistikus van die Goue Leeus-rugbyunie. Matthew Watkins (41), senter van Newport wat tussen 2003 en 2006 in 18 toetse vir Wallis gespeel het. Willie Venter, wat in 1970 vir die Vrystaat heelagter gespeel het. Lorenzo Sanz (76), oudpresident van die Real Madrid-sokkerklub. Emeraan Hendricks (67), voormalige OP-krieketspeler. Francis Man­ning, internasionale bokskeidsregter en beoordelaar van Durban. Angelo Rottoli (61), wat in 1985 Italië se swaargewigbokskampioen was. Hy het in 1988 die Europese Boksunie se junior swaargewigkampioen geword. Pape Diouf (68), oud-president van die Franse sokkerklub Marseille. Frankie Smith (89), oud-sokkerspeler van die Kaap. Wouter de Wet (79), wat jare lank tennis vanaf Wimbledon oor die radio uitgesaai het. Kotie van Heerden (80), stigterslid van Rapport en later bestuurder van die bokser Gerrie Coetzee. John Solomon (90), Wallaby-senter in 14 toetse. Hy het ook die span in 1953 in Suid-Afrika aangevoer. Dr. Julius Jerling (84), voormalige kaptein van die Springbok-diepseehengelspan. Piet du Preez, wat in 30 wedstryde vir Stellaland as haker uitgedraf het. Hy was 11 keer kaptein. Tony Horton (81), stut van Engeland en die Britse Leeus tussen 1962 en 1967. John Young (82), vleuel van Engeland in die 1950’s. Jan Olyn (62), Springbok-veldloopatleet en kam­pioen in die 10 000 m, die 21,1 km- en 10 km-wedloop. APRIL Tony Lewis (78), wat saam met Frank Duckworth die skepper van die Duckworth-Lewis-stelsel was wat in krieket gebruik word wan-neer wedstryde weens reën verkort word. Johann le Roux Kotze (47), die afrigter wat die Brackenfell-rugbyklub in 2015 promosie tot WP se Superliga A verseker het. Sam Louw (68) van Bloemfontein, oudpresident van die Suid-Afrikaanse en Afrika Biljart- en Snoeker­federasie. Jackie du Preez (77), bybreekbouler wat in 112 toetse vir die destydse Rhodesië gespeel het en Suid-Afrika ook in 1967 in twee toetse teen Australië verteenwoordig het. Donato Sabia (56), voormalige Italiaanse 400 m- en 800 m-atleet wat in 1984 (Los Angeles) en 1988 (Seoel) aan die Olimpiese Spele deelgeneem het. Rita Oosthuizen (88), wat tussen 1979 en 1996 president van die SA Netbalfederasie was. Desmond Jankielsohn (89), oud-Vrystaatse rugbyspeler. Stirling Moss (90), Britse wedren­legende en word allerweë beskou as die wêreld se beste Formule Een-jaer wat nooit ’n wêreldkroon kon wen nie. Peter Bonetti (78), voormalige goalkeeper van Engeland en Chelsea. Hy was ’n superstar in die sestiger- en sewentigerjare. Doug Sanders (86), gewilde Amerikaanse gholfspeler wat in die Ope Kampioenskapstoernooi in 1970 die titel op hartverskeurende wyse teen Jack Nicklaus verloor het. Paul Bayvel (71), oud-Springbok-skrumskakel van Transvaal wat tussen 1974 en 1976 in 10 toetse gespeel het. Hy sal ook onthou word vir sy samespel met die losskakel Gerald Bosch. Carl Köhler (82), oud-boksskrywer van Die Vaderland en Rapport. Eddie Cotton (72), bekende Amerikaanse boksskeidsregter wat van 1992 tot 2014 honderde groot gevegte hanteer het. Howard Finkel (69), legendariese WWE-omroeper in die era van Hulk Hogan, Randy Savage en André The Giant. Damian Michael (42), oud-sewesspeler van die Leeus en flambojante boks­promotor. Michael Robinson (61), voormalige doelskieter van Liverpool en Ierland. Janis Lusis (80), oud-Olimpiese spiesgooikam­pioen van Letland. Hy word as een van die bestes van alle tye beskou. Dougie Morgan (73), Skotse rugbypeler wat in 1977 saam met die Britse Leeus in Nieu-Seeland getoer het. Heinie Naudé (86), veteraan-Springbok-atleet wat agt keer oorsee deelgeneem het in gewigstoot en werpskyf. Annie Steyn (90), senter van Somerset-Wes en die WP in 1954. Jack Edwards (64), paaltjiewagter van Nieu-Seeland in agt toetse van 1976 tot 1977. Graeme Watson (75), veelsydige Australiese krieketspeler wat in Desember 1966 sy eerste toets teen die Springbokke gespeel het. MEI Colin “Ikey” Robertson (85), oud-president van die Olympics-rugbyklub in die Baai. Danie Bothma (82), oudstut van die OP en die voormalige president van die Old Collegians-rugbyklub in Uitenhage. Mike Stallenberg (81), bekende sportadministrateur van die OP en stigterslid van die Glen Roses-rugbyklub in 1961. John Bryant (76), veteraanjoernalis, atletiekafrigter en stigterslid van die Londense Marathon wat Zola Budd as 17-jarige na Londen geneem het om vir Engeland deel te neem. Ewie Cronjé (80), voormalige president van die Vrystaatse Krieketunie, sportkommentator en pa van die oud-Protea-kaptein, Hansie Cronjé. Hy was sy lewe lank as Mnr. Vrystaat bekend. Ds. Dawie Pypers (89), kampioenatleet oor een, twee en drie myl in die jare vyftig. Apie Kitching (81), legen­dariese oud-bofbalspeler en afrigter van die OP en die Park-klub. Hy het in rugby ook as skrumskakel en afrigter uitgeblink. Johan Nel (74), voormalige vleuel van NOK en Grens. Arthur Summons (84), voormalige Wallaby-losskakel wat later ’n groot gees in rugbyliga geword het. Nkanyiso Mngwengwe, wat meer as 140 wedstryde vir die sokkerklub Golden Arrows gespeel het. Lomo du Plessis (71), voormalige 400 m-atleet van die WP en die OP. Shad Gaspard (39), voormalige WWE-stoeier. Balbir Singh (95), Indiese hokkielegende en driemalige Olimpiese gouemedaljewenner. Ambro Kluyts, voormalige president van die Cru­saders-rugbyklub in die Baai. Glyn Pardoe (73), wat in 1968 lid van Manchester City se span was wat die Engelse ligatitel gewen het. Hendré “Muis” Vivier (59), oud-skrumskakel van Griekwas en Vrystaat. Soon Nel (78), oud-stut van Griekwas wat in die Curriebeker-eindstryd van 1970 teen Noord-Transvaal gespeel het. Margaret Maughan (91), Brittanje se heel eerste Paralimpiese gouemedalje-wenner. Bobby Morrow (84), Amerikaanse naelloper wat by die 1956 Olimpiese Spele in Melbourne drie goue medaljes gewen het. Ashley Cooper (83), Australiese tennisspeler wat die vier Grand Slam-enkelspeltitels gewen het. Clive Crawley (89), Comrades-legende wat die eerste atleet geword het wat 40 agtereenvolgende marathons afgelê het. JUNIE Mike de Villiers (80), losskakel van Boland (1962-1966). Alistair Soper (83), agtsteman van die All Blacks wat in 1957 agt wedstryde in Australië gespeel het, maar nie in ’n toets nie. Bill Luppnow (83), oud-voorryman van die Grens wat in 1953 teen die Wallabies en in 1955 teen die Britse Leeus gespeel het. Pete Rademacher (91), ’n swaargewig wat in 1956 die goue medalje by die Olimpiese Spele gewen het. Hy het geskiedenis gemaak deur ambisieus die wêreldkampioen Floyd Patterson in sy eerste beroepsgeveg aan te durf. Rade­macher het Patterson op ’n keer platgeslaan, maar het die geveg verloor. Chris van Rooyen (93), voormalige vleuel van Transvaal. Tony Dunne (78), legendariese verdediger van Manchester United wat in 1968 die Europese Beker gewen het. Edwin Bennett (73), baseball-legende en oud-CEO van die SA Baseball-vereniging wat ook lank in Saskok se raad gedien het. Liam Treadwell (34), die jokkie wat die Grand Na­tional in 2009 op die rug van die 100-1 buiteperd Mon Mome­ gewen het. John Bredenkamp (79), wat in Suid-Afrika gebore is en die rugbyspan van die destydse Rhodesië van 1956 tot 1958 aangevoer het. Dennis Young (90), All Black-haker wat in 1960 in Suid-Afrika getoer het. Hy het in 22 toetse gespeel. Billy Cooper (83), senter van Natal in 23 wedstryde (1960-1965). Hy was in die onoorwonne span van 1963 wat die Wallabies geklop het. Merwyn Greenstein (87), voormalige krieketspeler van die Vrystaat. John “Buffel” van Niekerk (80), bekende in Weermag-rugby wat die Noord-Transvaalse o. 20-span in 1984 afgerig het. JULIE Everton Weeks (95), legen­dariese Wes-Indiese krieketspeler wat in 48 toetse 4 555 lopies aangeteken het – ’n gemiddelde van meer as 58.