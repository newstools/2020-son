DIE vonnisoplegging van die pastoor van Dysselsdorp wat aan verkragting van ’n tweeling skuldig bevind is, moes Maandag in die Oudtshoorn streekhof uitgestel word omdat ’n proefbeampte-verslag nog nie ontvang is nie. Die 49-jarige Freddy Jaftha is aan twee klagte van rape skuldig bevind nadat die hof sy weergawe asook die getuienis van sy vrou leuenagtig bevind en dit verwerp het. Jaftha het die dade met die tweeling in 2017 en 2018 gepleeg terwyl hulle vir bid-sessies by hom was. Hy het aan hulle gesê dat dit die wil van die Here is sodat hulle van hul siektes genees kan word. Die saak dien voor streeklanddros Daniel Boks en is tot 4 Februarie 2021 uitgestel. Jaftha se borgtog van R1 000, sowel as sy borgtogvoorwaardes, is tot dan verleng. Adv. Michelle Weyers verskyn vir die staat en adv. Stephen Lourens vir Jaftha.