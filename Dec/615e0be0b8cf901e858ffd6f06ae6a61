’N VROU van Parow beweer danksy haar eie konkoksie is sy ná twee jaar ontslae van lupus. Candice Barnard (42) sê: “Lupus is ’n lewenslange siekte wat mens se gewrigte, vel en hooforgane aantas. Dit kan dodelik wees. “Maar ek het bewys dit hoef nie altyd negatief uit te draai nie.” ’n Bubbly Barnard vertel sy het ’n drankie ontwikkel wat die immuunstelsel opbou. Sy beweer: “Hierdie besigheid het letterlik my lewe gered.” Die voormalige polisievrou het nou ’n onderneming op die been gebring. Sy maak wat sy Kanbucha noem. Volgens haar bevat dit probiotika wat die immuunstelsel bevorder, ’n mens gewig help verloor en jou meer energie gee. Barnard vertel alles het begin in 2018, toe sy meer oor lupus uitgevind het. Beweeg “Twee jaar gelede was ek nog vol energie en baie passievol oor my job. “Toe die siekte my vang, was alles so different. “Ek kon nie beweeg nie, ek het lelik gewig aangesit en volgens die dokter was daar niks wat ek kon doen nie omdat ek dié siekte onder lede het.” In 2019 het sy bedank. “Ek het begin research doen en oor kombucha gelees. Omdat ek soveel tyd op hande gehad het, het ek dit vir myself begin maak, met die hulp van oorsese sjefs en brouers. “Binne drie maande het ek die verskil gevoel. “Ek het energie gehad en gewig verloor.” Barnard sê sy het weer dokter toe gegaan. “Toetse is gedoen en my resultate vir lupus het negatief teruggekom. “Alles kon so different uitgedraai het.” Die berig gee Barnard se weergawe weer. Gaan sien ’n dokter voordat u behandeling staak of begin.