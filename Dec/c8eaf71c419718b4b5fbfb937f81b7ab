TALLE ontspanningsentrums was dalk vir ’n groot deel van die jaar toe vir die publiek, maar hul deure was beslis nie gesluit nie. Zahid Badroodien, mayco-lid vir gemeenskapsdienste en gesondheid, sê tydens lockdown is 22 gemeenskapsale as ondersteuningsfasiliteite vir nabygeleë klinieke gebruik. “Baie ander ontspanningsentrums is ook gebruik vir onder meer Covid-19-screenings en om medikasie of kospakkies aan gemeenskappe uit te deel. Dit is ook aangewend vir ander gesondheidsdoeleindes en deur frontline-werkers soos metro-polisiebeamptes en die polisiediens.” Ongelukkig is baie van dié diensplekke ook tydens lockdown beskadig. Herstelwerk en opgradering kon nie onder die streng vlak 5 van nasionale lockdown plaasvind nie. Badroodien noem met die aanvang van vlak 4 kon opgraderings wel voortgaan. “Tussen Mei en Augustus 2020 is 17 ontspanningsplekke in die metro opgegradeer. “Daar is 79 opgraderingsprojekte by sportterreine en gemeenskap­sentrums in die metro. “Hierdie projekte het voor of gedurende die lockdown begin en is tans in verskillende fases. “Benewens opgradering by ontspanningsentrums, is daar voortdurend herstel- en instandhoudingswerk wat gedoen word.” Volgens Badroodien is die Delft-sportterrein, die Nyanga-distrik en die Bonteheuwel-distrik vir die implementering van veiligheids-hubs geïdentifiseer. “Die doel is om die plek te omskep vir wetstoepassing of die buurtwag om te werk. “Ons is tans in die beplanningsfase en voorsien dat dit teen einde April 2021 afgehandel sal wees. Intussen het die Stad Kaapstad sedert 1 Oktober byna 5 800 besprekings vir ontspanning­sentrums vir tussen 1 Oktober en 31 Desember 2020 ontvang. “Hierdie is slegs saalbesprekings. Vir dié tydperk is daar in totaal 10 190 besprekings op die stelsel. Dit sluit ook interne besprekings in, asook mense wat bespreek, maar nog nie bevestig en betaal het nie,” aldus Badroodien. Rushni Adonis, ’n toesighouer by die Portlands Indoor Centre in Mitchells Plain, sê baie mense wat voor die begin van die corona-virus-pandemie van die sentrum gebruik gemaak het, is nou bang om terug te keer. Sy noem dat die heropening van die sentrum onder streng Covid-19-regulasies plaasvind. Badroodien voeg by: “Ons pas goed aan by die maat­reëls, maar daar is tog die onsekerheid ook. “Van ons gereelde aktiwiteite, soos die karate en boks, pas maar stadig aan by die nuwe reëls. “Tot nou het ons ook nog geen voorgevalle gehad waar iemand die regulasies verontagsaam nie.” Terwyl ’n geleidelike heropening van ontspanningsentrums onder ander lockdown-vlakke toegepas is, kan alle sentrums en gemeenskapsale, strande, parke en sportgronde op vlak 1 oop wees. “Alle resorts van die Stad Kaapstad moet ook hierdie week vir die feestyd open,” het hy gesê.