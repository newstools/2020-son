GEORGE. – Dit was duidelik nog nie sy tyd nie. ’n Man het wonderbaarlik 15 meswonde aan sy kop en lyf oorleef wat hy in ’n rooftog opgedoen het. Songezile Mkiwane (25) was op pad terug nadat hy by ’n shebeen was toe drie mans hom Dinsdagaand in Thembalethu aanval. Mkiwane is van sy selfoon, wallet, horlosie en nuwe Nike-tekkies beroof en op die koop toe vir dood gelos nadat sy aanvallers hom met messe toegetakel het. Mense het die bebloede Mkiwane net ’n paar meter weg van die shebeen in die straat gevind. Die Thembalethu-polisie het intussen bevestig hulle ondersoek ’n saak van aanranding met die opset om ernstig te beseer. Sy familie is bitter ontsteld, maar ook dankbaar, want dit kon soveel erger gewees het. Sy suster Nolwazi Mkiwane sê: “Dis ’n wonderwerk dat my broer soveel steekwonde oorleef het wat in sy kop en lyf toegedien was. Geskok “Hy is hier uit die huis saam met ’n tjommie na hul gewone drinkplek toe. Ons het by mense gehoor dat hy onder bloed lê in die straat.” “Toe ek op die toneel kom was ek geskok oor die klomp steekwonde oral oor sy lyf en kop. Vir ons familie is dit ’n wonderwerk dat hy dit oorleef het.” Sy glo dit was sy aanvallers se doel om hom dood te maak. Inwoners hier sê dié aanvalle is net te algemeen oor die festive. Soso Nombewu, ’n buurtwaglid, sê sulke aanvalle kom gewoonlik voor wanneer mense van drinkplekke af kom. Hy voeg by: “Sedert die begin van die festive het ons al heelwat sulke baie wrede aanvalle hier gesien. “Verder steur die mense hulle nie aan die lockdown-regulasies nie. “Dis altyd by shebeens waar dié onding begin. “Mense moet besef dat ons in moeilike tye leef. Die pandemie is hier en mens moenie nog met sulke goed ook hoef te deal nie.”