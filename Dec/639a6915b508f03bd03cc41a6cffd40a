DIE Proteas sal voel hulle is in beheer ná dag 3 van die eerste toets teen Sri Lanka in Centurion. Hulle het tans ’n voorsprong van 160 lopies, terwyl die besoekers op 65/2 in hul tweede beurt is. Die eilandmanne word egter gery deur beserings. Dis in dié stadium onbekend hoeveel van hul spelers fiks is nadat ’n rits beserings die kamp verlam het. Grant Flower, Sri Lanka se hulpafrigter, het gister ná afloop van die dag se spel aangedui dat soveel as vyf van hul spelers dalk nie in die tweede beurt sal kan kolf nie. Benewens die beserings was Faf du Plessis se skitterbeurt van 199 (276 balle, 24x4) die grootste besprekingspunt op dag 3, wat in krieketkringe as “moving day” bekend staan. Hy het veral goed deur die wegkant gedryf teen ’n boulaanval wat aansienlik verdun is deur die beserings. Asof dit nie genoeg was nie, het ’n by die paaltjiewagter, Niroshan Dickwella, op die rug gesteek. Gelukkig kon Dickwella sy take verder verrig nadat hy behandeling ontvang het. Temba Bavuma en Du Plessis het goed gekolf in die eerste uur voordat Bavuma (71, 125 balle, 7x4) om onverklaarbare wyse geloop het voordat die skeidsregter hom uitgegee het. Die televisie-kykweer het getoon dat die bal nie naby Bavuma se kolf was nie en net hy sal weet hoekom hy gevoel het hy’t buiterand by die bal gekry. Wiaan Mulder (36) het hom by Du Plessis aangesluit en wou duidelik die lopietempo opstoot. Ná Mulder se vertrek het Keshav Maharaj die rol van aggressor oorgeneem, maar hy’t ook met sy houeseleksie beïndruk. Hy was uiteindelik die laaste man uit met die telling op 621. Die draaibouler se 73 (106 balle, 6x4 en 2x6) is nou sy hoogste toetstelling. Sri Lanka het kom kolf met ’n agterstand van 225 lopies en ’n erg verdunde kolflys. Om sake te vererger, het Lungi Ngidi met goeie spoed geboul en die beleërde Sri Lanka vroeg in die moeilikheid gehad op 22/2. Kusal Perera (33) en Dinesh Chandimal (20) kolf vanoggend voort in wat ’n hopelose situasie vir Sri Lanka blyk te wees.