DIS ’n bloedige tyd. In Ottery, van alle plekke. ’n Bejaarde vrou is een van verskeie mense wat Sondag in Ottery doodgeskiet is. Twee vroue en ’n man is in afsonderlike skietvoorvalle afgemaai, terwyl vier mense gewond is. Vroeg Sondagoggend is Sandra de Villiers (62) by Bloemhof Court doodgeskiet. En minute daarna is die 33-jarige Juanita Adonis om die draai by New Haven Court doodgeskiet. Adonis is die ma van vier minderjarige kinders, van wie die jongste seuntjie vyf jaar oud is. Haar boyfriend is ook raakgeskiet en is in ’n kritieke toestand in die hospitaal. Nog ’n vrou en ’n man is ook gewond en is na die hospitaal geneem. Christopher Classen (27), De Villiers se seun, sê: “Ek was by my girlfriend toe ek die tyding kry van my ma wat geskiet is. “Voordat sy haar laaste asem uitgeblaas het, het sy nog met my broer gepraat. “Sy het gesê ons moet mooi na mekaar kyk en sy het toe vir hom ’n soentjie geblaas voordat sy gesterf het.” Juanita se hartseer ma, Denise Adonis (53), sê: “Sy is verskeie kere in haar bors geskiet. “Sy was winkel toe en het nog gesê ek moet vir haar waswater opsit. “Sy was nie lank weg nie toe ek die skote hoor. “Sy was reeds dood toe ek op die toneel kom.” Daardie selfde aand is nóg ’n couple ook in Ottery geskiet. Die couple het in hul motor gesit toe die verdagte (of verdagtes) op hulle losbrand. Die boyfriend is op die toneel dood en die girlfriend is gewond. Volgens kol. Andrè Traut, ’n polisiewoordvoerder, is niemand tot dusver vir die voorvalle gearresteer nie.