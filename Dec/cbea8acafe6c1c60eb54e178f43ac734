DALK is daar lig aan die einde van die pad... Gatvol van onveilig op een van die Kaap se besigste paaie voel, het inwoners van Mitchells Plain die afgelope naweek bymekaargekom om met ’n oplossing vorendag te kom. Die stretch van Jakes Gerwel-rylaan tussen Hanover Park en Mitchells Plain en is ’n berugte hotspot om motoriste te target omdat dit al byna ’n jaar saans pikdonker op dié pad is. Met geen werkende straatligte op die besige pad nie, vind daar amper elke dag ’n padongeluk of kaping plaas. Inwoners van die Plain het toe besluit hulle het genoeg van die Stad gehad en gister sommer self begin om dinge reg te stel. Die inwoners het bakstene en skerp voorwerpe op die pad opgetel en verwyder. Die Clean Up Our Roads Operation het talle mense se aandag getrek. Zoraya du Plessis, ’n gemeenskapsleier, vertel gister aan Son die dag was suksesvol, maar dit was terselfdertyd ’n eye-opener. “Daai goed wat ons opgetel het, is nie net daar om jou kar te beskadig nie. Dis daar om seker te maak dat jy seerkry,” vertel sy. Du Plessis sê ná talle oproepe na die Stad het hulle besluit dat hulle self gaan inspring. “Dit is so unfair, want die Stad blame die polisie en die polisie blame die Stad. “Wat meer wil hulle hê moet ons doen? Ek meen ons almal het ’n reg om beskerm te word, ’n reg om te lewe en dis veronderstel om hul plig te wees." Sy vertel van ’n voorval wat onlangs op die pad plaasgevind het. “’n Derra en sy meisiekind het op daai pad gestuck. Gelukkig was daar ’n bike in die kar, toe ry hy hulle weg. “Toe hy terugkeer, was sy kar weg. “So, imagine wat met hulle sou gebeur het as die diewe hulle by die kar gekry het,” sê Du Plessis. Du Plessis sê hulle gaan Saterdag hul opruim-operasie voortsit. “Alle gebruikers van die pad is welkom om ons te join. Hulle moet net hul eie graaf, besem en swartsakke saambring. “Mense moet sommer ook plakkate saambring sodat ons ’n statement kan maak.” JP Smith, die Stad Kaapstad se mayco-lid vir veiligheid en sekuriteit, verduidelik dat hulle oplossings op die tafel het en dat die herstel van straatligte op die pad geprioritiseer is. Smith voeg by dat kommer oor hul werkers se veiligheid tot die huidige vertragings bydra. “As gevolg van die aanvalle op personeel is daar vertragings in die herstel van individuele straatlig-onderbrekings. “Die Stad ondersoek alle moontlike opsies om ons gemeenskappe te help.” Volgens Smith is daar CCTV-kameras tussen Mitchells Plain en Philippi, maar dit val onder die verantwoordelikheid van die polisie as deel van hul misdaadvoorkomingstrategie. “Vanuit die oogpunt van veiligheid en sekuriteit is die Suid-Afrikaanse polisiediens die hoofagentskap. Ons dienste se werk is om die SAPS te ondersteun.”