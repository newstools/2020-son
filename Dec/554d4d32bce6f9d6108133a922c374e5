JOHN Dobson, hoofafrigter van die Westelike Provinsie, het gister net een verandering aan sy begin-vyftiental vir Saterdag se Curriebeker-stryd teen die Cheetahs in Bloemfontein aangebring. David Meihuizen vervang Salmaan Moerat op slot. Moerat is vandeesweek positief getoets vir Covid-19 nadat hy verlede week se wedstryd misgeloop het omdat hy kontak gehad het met iemand wat die virus­ onder lede gehad het. Daar is verwag dat die ervare Chris van Zyl, eerder as Meihuizen, Moerat sou vervang, maar Dobson plaas seker ’n hoë premie daarop om Van Zyl laat in die wedstryd op die veld te hê wanneer ervare voorspelers soos Steven Kitshoff, Bongi Mbonambi en Frans Malherbe reeds vervang is. Van Zyl is bekend vir sy leierseienskappe en sal waarskynlik die span in die laaste kwart van die wedstryd lei, met Kitshoff wat waarskynlik dan vervang sal wees. Dis nou in die afwesigheid van die span se gereelde kaptein, Siya Kolisi. Die Springbokkaptein isoleer tans tuis nadat hy ook in kontak was met iemand wat die virus onder lede het. ’n Oorwinning met ’n bonuspunt oor die Cheetahs sal die WP na die boonste posisie op die punteleer laat styg en waarskynlik sy plek in ’n halfeindstryd bespreek. As hulle egter verloor, kan hulle ná die naweek moontlik vierde of selfs vyfde wees. Dobson beaam dit: “Ons sit in die posisie waar ons ons ná die naweek (in die posisie) 1-5 kan bevind. Dis goed vir die kompetisie, maar ons het altyd geweet dat een van die groter vyf franchises gaan uitmis (op ’n halfeindstryd-plek). “As ons een van die wedstryde teen die Bulle of die Lions gewen het wat ons naelskraaps verloor het, sou ons nie nou daaroor bekommerd hoef te gewees het of ons die semi’s gaan haal nie.” WESTELIKE PROVINSIE: Damian­ Willemse, Sergeal Peter­sen, Dan du Plessis, Rikus Pretorius, Angelo Davids, Tim Swiel, Herschel Jantjies, Juarno Augustus, Johan du Toit, Jaco Coetzee, David Meihuizen, JD Schickerling, Frans Malherbe, Bongi Mbonambi, asook Steven Kitshoff (kaptein). PLAASVERVANGERS: Scarra Ntubeni, Kwenzo Blose, Neethling Fouché, Chris van Zyl, Marcel Theunissen, Paul de Wet, Ruhan Nel, Tristan Leyds, Leon Lyons, Chad Solomon, asook Ben-Jason Dixon.