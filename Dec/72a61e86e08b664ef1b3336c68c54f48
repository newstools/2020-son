LEWIS Hamilton gaan hom aansluit by die voormalige renjaers Jackie Stewart, Stirling Moss en Jack Brabham om tot Britse ridder verhef te word. Boris Johnson, die Britse eerste minister, het gister aangekondig hy gaan seker maak Hamilton kry die titel van sir voor sy naam. Hamilton het die Formule Een-wêreldtitel vanjaar met ’n verskil van 124 punte gewen. Hy het ook golwe gemaak as ’n groot ondersteuner van die Black Lives­ Matter-beweging. Hamilton het ook vanjaar Michael Schumacher se rekord vir die meeste oorwinnings in F1-wedrenne verbygesteek. Met Hamilton as eerstekeuse-renjaer het Mercedes ook vir die sewende jaar agtereenvolgend die F1-vervaardigerstitel gewen. – Sportredaksie