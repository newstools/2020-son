GELOOF! Met hierdie woord begin Wayne Khan, ervare voorspeler van die Suid-Kaap, vertel van sy meteoriese comeback ná ’n hartverskeurende kniebe­sering wat sy regtervoet vir 18 maande verlam het. Khan is ’n voormalige staatmaker-haker van die SWD-Arende. Hy was lid van die seëvierende Crusaders-span wat laas jaar die Suidwestelike Distrikte se Premierliga-titel gewen het. Terwyl die 29-jarige hom voorberei vir volgende seisoen, kyk hy terug op die tragiese gebeure van die 2016-seisoen. Doktors het hom meegedeel hy sal nooit weer rugby kan speel nie. “Ek het einde 2011 van die Griffons huis (George) toe gekom. Dit is hier in die Suid-Kaap by die SWD-Arende waar ek bevoorreg was om my loopbaan tot in 2015 te kon uitleef. Ek het haker gespeel,” vertel Khan. “Ongelukkig het ek in die opwarmingswedstryd aan die begin van die 2016-seisoen teen die Grens-Bulldogs my knieligamente en senuwee afgeskeur. “Dit het veroorsaak dat my voet in die proses verlam is.” Terwyl dokters en spesialiste gesê het hy sal nooit weer rugby kan speel nie, het Khan nooit moed opgegee nie. “Ek het geweier om te aanvaar dat ek nie weer kan speel nie.” Bystand Vir meer as 18 maande het hy met sy rehabilitasie volhard. “Met baie gebed en bystand van my vrou, Shiona, het ons saam geglo dat ek weer eendag kan draf. Alleenlik met die vertroue en hulp van Bo het ek deur my recovery process gewerk.” Terwyl hy terugdink aan die teleurstelling van 2016, smile hy oor die highlight van sy loopbaan. “Dis beslis die SWD se Premierliga-eindstryd in 2019 teen Evergreens waarin ek bevoorreg was om die wendrie te kon druk.” Al is hy ’n boorling van Kaapstad, het hy sy hoërskool-loopbaan by drie Suid-Kaapse skole voltooi waar hy sy o. 18-Cravenweekkleure by SWD verwerf het. In 2007 is sy talente as leerder by Hoërskool Gerrit du Plessis in Riversdal opgemerk. Daarna was hy by Langenhoven voordat hy die N2 aangepak het om sy matriek by PW Botha in George te voltooi. Terwyl hy vir eers konsentreer om die Crusaders in 2021 weer die kampioenspan te maak, het hy ook nie hoop opgegee om weer vir die SWD-Arende uit te draf nie. Khan staan beslis vir geen uitdaging terug nie. Hy is ’n frontline-werker in die kinder- en jeugafdeling van die departement van maatskaplike ontwikkeling.