SES jaar gelede het die idee by die bekende en talentvolle Kaapse DJ Uncle Cal opgekom om die Judy Boucher hit “Can’t Be With You Tonight” te omskep in – soos hy dit noem – ’n “Millen­nium Mix”. Nou, ná al die jare, het ons favourite DJ uncle sy droom bewaarheid. Die song is op 16 Desember bekendgestel. Die Karibiese reggae- en R&B-sangeres Judy Boucher het natuurlik geen bekendstelling nodig nie. Sedert sy in die 80’s die musiekwêreld met ’n groot knal getref het, het sy al ’n klomp hits agter haar naam en die harte van miljoene fans wêreldwyd gesteel. Een van haar grootste hits, “Can’t Be With You Tonight”, is omtrent al die amptelike festive anthem in ons gemeenskappe. Nou het Uncle Cal dit omskep om dit daai lekker geur te gee – slaggereed vir die feestyd – sodat die mense lekker daarop kan jive. “Die idee het ses jaar gelede by my opgekom. Ek kon egter nog nie die daad by die woord voeg nie oor my en Judy se besige skedules,” sê Uncle Cal. Luister “Uiteindelik in Desember 2018 het Judy ’n paar shows hier in Suid-Afrika gedoen en ek het stages met haar gedeel. Sy het hier in Suid-Afrika gebly tot in die eerste week van Januarie 2019. “Ek en sy het toe in ’n coffee shop gesit waar ek haar toe laat luister het na my basiese idee op my selfoon. Sy het sommer onmiddellik van die idee gehou.” Judy se kommentaar op die eindproduk, toe sy daarna luister, is: “Ek is mal hieroor! Ek sou nooit in my hele lewe kon dink het dit gaan so fantasties wees nie! Rêrig mooi! Dis absoluut amazing!” Die song is tans aanlyn op iTunes, Spotify, Deezer en Google Play. Andersins, kontak Uncle Cal gerus vir verdere besonderhede by 082 950 8625.