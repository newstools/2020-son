CHARL Kinnear... ’n Naam wat met skokgolwe regdeur die land bekend geraak het toe dié top cop in September afgemaai is. Een van die dae gaan sy moordstraat – Gearing- straat in Bishop Lavis – se naam na Charl Kinnear-straat verander word. Dis Vrydagaand in Bishop Lavis aangekondig in ’n gedenkdiens vir dié speurder, wat diep spore vir geregtigheid getrap het. Dié luitenant-kolonel van die teenbende-eenheid is Vrydag presies drie maande gelede genadeloos voor sy huis in Bishop Lavis vermoor terwyl hy in sy kar gesit het. Sy moord het die manne in blou laat rooi sien. Maande voor sy dood is ’n handgranaat op sy erf gevind. Tog is sy protection weggevat. Die minister van polisie, Bheki Cele, het belowe dat koppe gaan rol. Maar tot nou is daar nog net een arrestasie vir dié moord uitgevoer. Zane Kilian, ’n oud-rugbyspeler van Springs, is in hegtenis geneem vir die moord. Hy staan ook tereg vir klagte van sameswering om moord te pleeg en die onregmatige onderskepping van kommunikasie deurdat hy Kinnear se foon getrack het. Kinnear se familie, vriende, kollegas en ander misdaadbestryders soos Chris Nissen, die Wes-Kaapse menseregtekommissaris, en die aktivis Roegshanda Pascoe het Vrydag se byeenkoms bygewoon. Nissen sê: “Die familie sal nie deur enige mag geïntimideer word nie, want ons as gemeenskap, familie en vriende sal saamstaan. “Aan daardie mense wat lt.kol. Kinnear vermoor het – julle sal gevang word. “Moenie gerus raak nie, want julle gaan gevang word.” Kinnear sal onthou word as hero, misdaadbestryder en ’n eerbare man wat geregtigheid nagestreef het. Kinnear se weduwee, Nicolette, het Vrydag gesê haar man het daagliks geleef vir almal wat hy ken en hy het baie opgeoffer. “Die drie maande sover was nie maklik nie. Dit voel nog soos gister, hoewel dit sover die langste drie maande in ons gesin se lewe was. “Daar was goeie en slegte dae, maar ons weier om sy dood net as normaal te aanvaar. Die waarheid agter alles moet seëvier. “Ons glo Charl se dood is die geboorte van ’n nuwe generasie polisiebeamptes. “Ons sal Charl se legacy lewend hou oor hy so baie vir mense beteken het. Dis deur almal se ondersteuning dat ons gesin besef ons staan nie alleen hierin nie.” Die no-nonsense Pascoe het bygevoeg sy sal self by die getuiebank inskuif om te praat as iemand net met inligting na vore sal kom. “Hulle hoef nie bang te wees nie; as julle enige iets weet, bel vir my. Ek sal die journey saam met julle loop, want hier moet iemand val vir hul daad.” Kinnear se span kollegas – “Team Charlie” – het kerse omhoog gehou en die res van die bywoners ingelig oor die verandering van Gearingstraat na Charl Kinnearstraat. Nicolette het almal gevra om die verandering te wees waarvoor haar man altyd baklei het. “Daai is wat Charl altyd wou hê –verandering. Moenie vir ander mense wag nie, begin by jouself.”