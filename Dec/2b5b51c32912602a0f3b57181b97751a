MET die corona-virus wat besig is om weer erg amok te maak, word gevra hoe reg Suid-Afrikaners is vir die somervakansie wat voorlê. Volgens Robyn Christie, ’n Agility-gasvryheidsraadgewer, het baie mense wat beplan om in die feestyd te reis, gewonder hoe ernstig die gasvryheidsbedryf oor Covid-19 is. Christie het die Kaap onlangs besoek om te kyk hoe mense in die gasvryheids­bedryf voorsorg tref teen die dodelike virus. Sy vertel sy het in die Karoo aangekom en by ’n stilhouplek uitgeklim en skoon van haar masker vergeet. “Iemand met ’n masker en sanitiser het my gevra om my masker op te sit as ek by haar winkel wil inkom.” Higiëne Christie sê sy was beïndruk met hoe die mense by die lughawens, lugdienste, hotels, gastehuise en klein padstalletjies op die platteland voorsorg tref teen die virus. “Ons het strenger protokolle vir die hospitality-bedryf en Suid-Afrikaners het hoë standaarde as dit kom by higiëne. “Die stakes is nou baie hoër en besighede kan nie bekostig om slap te lê as dit kom by Covid-19 nie.” Christie sê jy het nie ’n pandemie nodig om mense te laat besef hoe een persoon se gesondheid ander mense s’n kan beïnvloed nie. “Ons land het die werkgewers nodig om die ekonomie te laat herstel. Daarom moet ons almal ons deel bydra.”