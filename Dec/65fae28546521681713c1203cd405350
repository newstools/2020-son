DIE Polisiehoogte-nasorgsentrum in Oudtshoorn het onlangs sy eerste en baie suksesvolle model-aand gehou. Die sentrum het sy deure net twee maande gelede oopgemaak. Saterdag is die kinders ook op ’n genotvolle uitstappie na die Safari-volstruisplaas geneem. Volgens Phillip Seroux, wat die nasorgsentrum saam met sy vrou, Susanna, bedryf, was die model-aand en kroning van Mnr. en Mej. Nasorgsentrum so geslaagd dat dit voortaan jaarliks gehou gaan word. “Dit is net nog ’n geleentheid om die kinders weg van misdaad en van die strate te hou,” sê Seroux. Hy het sy dank uitgespreek teenoor alle plaaslike individue en besighede wie se borgskappe die event moontlik gemaak het. Hy het ook die kinders se ouers en die gemeenskap van Polisiehoogte bedank vir die wonderlike ondersteuning. Seroux sê ook dankie aan die bestuurslede Winston May (voorsitter), Susanna Seroux, Angelo Seroux en Corné Coetzee, asook die DJ van die aand, Leon Solomons. Hy het ’n beroep op die ouers van Polisiehoogte gedoen om gedurende die skoolvakansie hul kinders onder oë te hou en toe te sien dat hulle die Covid-19- regulasies gehoorsaam.