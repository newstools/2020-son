DIE staat gaan 'n moordenaar se aansoek om verlof tot appel op 'n dubbele moord teenstaan. Xander Bylsma is in Augustus twee lewenslange vonnisse opgelê vir die moord in 2018 op sy eks-meisie en haar vriend. AlgoaFM berig die 17-jarige Sharnell Hough is verwurg en opgehang en haar 16-jarige vriend, Marna Engelbrecht, verwurg. Na wat berig word is Engelbrecht en Bylsma ook familie. Die twee meisies se lyke is op 26 Mei 2018 in die koshuis van die Hoërskool Stella in Mahikeng, waar albei gewoon het, ontdek. Bylsma is op dieselfde dag aan die owerhede oorhandig, terwyl hy in die geselskap van 'n private speurder was. Volgens die nasionale vervolgingsgesag dui die bewyse wat aan die hof voorgehou is daarop dat die moord beplan is. 