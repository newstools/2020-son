DIE polisie in Mpumalanga het 'n 29-jarige man in hegtenis geneem wat na bewering drie mense in 'n huis doodgesteek het. Twee ander slagoffers het ernstige wonde in die voorval in Siyabuswa naby KwaMahlanga opgedoen. Luidens 'n polisieverklaring het die tragiese gebeure Dinsdag begin toe die man 'n 35-jarige vrou ontvoer het. Hy het geld van haar geëis, maar toe sy nie het nie, het hy haar selfoon afgevat, haar die bosse ingetrek en gedwing om 'n onbekende drankie te drink. Hy is daarna na haar huis waar hy haar familielede aangeval het. Kol. Donald Mdhluli, polisiewoordvoerder, sê hy het die vrou se 41-jarige broer, haar twee kinders van onderskeidelik vyfjaar en agt jaar oud asook 'n 11-jarige meisie wat gekuier het, met die mes gesteek. Mdhluli sê die verdagte het die vyfjarige meisie ook verkrag. Hy het daarna die huis aan die brand gesteek en gevlug. Die 41-jarige broer, agtjarige seun en 'n 16-jarige is in die voorval dood. Die 35-jarige vrou het later op die gru-toneel afgekom. Die verdagte is later met die gesteelde selfoon in sy besit in hegtenis geneem.