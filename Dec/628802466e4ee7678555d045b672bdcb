CALITZDORP. – ’n Verkragter se appèl teen sy vonnis het vir sy slag­offer ou wonde oopgekrap. Sophia Williams (50) se saamleefmaat het haar in 2016 verkrag. Jakob Malgas, die skuldige, se appèl teen sy 2016-vonnis van 15 jaar het hom vanjaar nóg 3 jaar besorg. Williams sê: “Ek is tevrede met sy vonnis. “Maar wat Jakob aan my gedoen het, sal ek nooit kan vergeet nie. Ek sal hom ook nie kan vergewe nie. Ek sukkel steeds om dit te verwerk.” Williams het egter ’n belangrike boodskap vir vroue in hierdie 16 dae van aktivisme teen geweld teen vroue en kinders. Haar raad aan mishandelde vroue is: “Práát. “Moenie skaam wees nie. As jy in ’n abusive relation­ship is, moet jy praat. “Dit bring bevryding. “Moet dit nie wegsteek nie, want dan raak jy ’n gevangene van die einste persoon wat jou mishandel en misbruik. “Ek het nou berusting gevind. My verkragter sal ’n ou man wees die dag wanneer hy die tronk verlaat. Dis sy verdiende loon.” Williams sê ook sy het nou daaraan begin werk om aan te gaan met haar lewe. “Daar is dinge om voor te leef. Soos vir my kind en eendag my kleinkinders. Motiveer jouself om op te staan. Die gereg is aan ons kant.”