DIE voorsitter van die gemeenskapsorganisasie Sarco het Woensdag borgtog van R10 000 gekry in die saak waar hy op aanklagte van bedrog en geldwassery teregstaan. Ruben Swartz het na bewering namens plaaslike “spookwerkers” duisende rande van die Temporary Employer-Employee Relief Scheme (Ters) geëis. Swartz moet hom elke Maandag by die plaaslike polisiestasie aanmeld en mag nie met getuies inmeng nie. Hy moet weer op 8 Februarie in die hof verskyn. Die Valke het Swartz Donderdag 10 Desember by sy werkplek aangekeer. Sarco het bykans R300 000 van die departement van arbeid ontvang vir die eise van 36 werkers by die Covid-19-Ters-fonds. Son het met verskeie van hierdie vermeende werkers kontak gemaak, maar niemand weet enige iets van Sarco of betalings nie. Die spookwerkers braak gal en wil weet waar Swartz hul besonderhede gekry het. Met Kersfees op hande en niks vir die tafel nie, sit Anthea Ahbew met haar hande in die hare. “Ek het vir my werkloosheidsversekering aansoek gedoen nadat my kontrak by die Stad Kaapstad beëindig is, maar toe moet ek hoor ek kwalifiseer nie,” vertel sy. Volgens Ahbew (47) het amptenare van die departement van arbeid haar ingelig sy is in diens van Sarco. “Ek het my boeglam geskrik omdat ek nog nooit van Sarco gehoor het nie. “Ek het navraag gedoen oor wie en waar die mense van Sarco is en by Theunis Mack geëindig,” sê Ahbew. Volgens Mack, ’n voormalige bestuurslid van Sarco, het hy die bestuur onmiddellik gekontak en ’n vergadering met Swartz belê om agter die kap van die byl te kom. In die vergadering het Swartz na bewering onthullings aan die bestuurslede gemaak oor die Ters-geld wat geëis is. Swartz het na bewering gesê hy het nuwe bande vir sy motor gekoop en hy sal besluit hoe die res van die geld aangewend word. Aangebied Luidens ’n bankstaat van Sarco in Son se besit is klanktoerusting, vleis en duur skoene gekoop en elke dag is duisende rande uit die rekening onttrek. Ahbew beweer verder Swartz het haar R5 000 aangebied om stil te bly. “Ek het geweier en aan hom verduidelik ek wil nie sy geld hê nie. “Ek soek net die werkloosheidsversekeringsgeld waarop ek geregtig is.” Volgens ’n bron na aan die ondersoek kan nog arrestasies binnekort volg.