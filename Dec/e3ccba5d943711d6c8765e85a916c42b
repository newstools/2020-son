JAYDEN Fransch van Mitchells Plain hoop om in 2021 sy groot deurbraak as een van die Kaap se talentvolste jong sokkerspelers te maak. Soos vele ander jong spelers het Fransch (19) nie dié jaar die kans gekry om werklik sy vlerke te sprei nie. Covid-19 het hom ook net tot oefening by die huis beperk. Die gewag om weer op amateurvlak sokker te speel, duur tans nog voort. Hoërskool Portland se speler van die toernooi in die Mr. Price-skoleliga van 2018 is egter vasbeslote om volgende jaar groot dinge vir sy klub, Cape Umoya, te doen. Hy klop ook gereeld aan vir raad van bekendes in Kaapse en Suid-Afrikaanse sokker. “Oor die laaste twee jaar het ek baie advies gekry oor hoe om dinge te handle van manne soos Taariq Fielies, Rushine de Reuck, Granwald Scott, Lyle Lakay, Tashreeq Matthews en Fagrie Lakay. “Hulle het gereeld met my kontak gemaak en is altyd daar om jong spelers van die Kaap by te staan en te gesels oor sokker,” vertel Fransch. Dié belowende ster sê sy loopbaan het by ’n bekende klub in Lentegeur begin. “Ek het kleintyd al by die sokkerklub Standards United die eerste groot tree gegee. Ek het tot op o. 11-vlak vir Standards gespeel voordat ek besluit het om te groet.” Fransch het toe aanbeweeg na die destydse Ajax Cape Town-span voordat hy op skool saam met Portland begin naam maak het as ’n wenner van die Mr. Price-skoleliga. Op ’n vraag oor wat hom gemotiveerd hou, sê Fransch: “My pa is my groot mentor in my lewe en speel nou nog ’n groot rol in my loopbaan.”