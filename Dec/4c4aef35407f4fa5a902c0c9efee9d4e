DIE Bulls se eerste plek op die Curriebeker-punteleer (CB) is in die gedrang nadat hul kragmeting met die Griekwas gekanselleer is. Dié wedstryd, wat vir môre in Kimberley beplan was, is die eerste CB-game wat weens Covid-19-protokol afgelas is. SA Rugby het gister bevestig dié vierderonde-wedstryd is gekanselleer nadat spelers en bestuurslede van die Bulls vandeesweek positief getoets is vir Covid-19. Die wedstryd sal nie herskeduleer word nie. Dit sal as ’n gelykop uitslag beskou word. Albei spanne sal dus twee punte op die punteleer kry. Die ander twee CB-wedstryde wat vir die naweek beplan word – tussen die Pumas en Cheetahs in Nelspruit en die Leeus teen die Sharks in Johannesburg – sal voortgaan soos beplan. Dit beteken dat die Sharks die Bulls se voorsprong boaan die puntelys kan verminder as hulle die Lions môre op Ellispark klop. Jake White (afrigter) se Bulls het vanjaar sewe van hul nege games gewen. Die span van Pretoria (33 punte) was tot dusver die enigste span in die kompetisie wat nog nie deur Covid-19-protokolle geraak is en ’n game moes uitsit nie. Die Sharks, wat die Bulls laas week in Durban ore aangesit het, is met 28 punte tweede op die puntelys. Sean Everitt (afrigter) se span het tot dusver ses van sy nege games gewen. Die Durbaniete moes een keer weens die Covid-19-pandemie die punte deel. Die Sharks is egter tot dusver die enigste span wat net agt games gespeel het. Hulle het dus ’n goeie kans om die Pretorianers nog verby te steek. Vroeër die seisoen is drie Superrugby Unlocked-wedstryde weens Covid-19-protokolle afgelas. Een van hulle was die kragmeting tussen die Sharks en die Stormers in Durban. Die Streeptruie het dié naweek ’n loslootjie. Die Kapenaars is met 26 punte derde op die log. Hul volgende game is die dag ná Kersfees teen Griekwas op Nuweland. Dit beteken as die Lions die Sharks môre klop, sal hulle verby die Kapenaars op die puntelys skuif. Die Cheetahs, wat tot dusver net drie van hul games kon wen, is met 17 punte in die vyfde plek. Hawies Fourie (afrigter) se spelers sal dus alles wil uithaal wanneer hulle teen Jimmy Stonehouse (afrigter) en sy manne te staan kom.