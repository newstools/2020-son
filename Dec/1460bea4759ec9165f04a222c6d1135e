OUDTSHOORN. – ’n Man van Volmoed is in die plaaslike streekhof tot agt jaar gevangenisstraf gevonnis nadat hy skuldig gepleit het op ’n klag dat hy sy eie niggie verkrag het. Die 18-jarige man het in ’n pleitverduideliking erken dat hy sy 17-jarige niggie verkrag het nadat hulle die betrokke dag saam met vriende gedrink het. Volgens hom het hy sy niggie genooi om saam met hom te gaan na ’n spot waar hulle gevry het. Sy het geweier toe hy haar om seks vra. Hy het hom op haar afgedwing en sonder toestemming geslagsgemeenskap met haar gehad. Seergemaak Hy het erken dat hy verkeerd gedoen het en gestraf moet word. Die klaer sê in ’n verslag sy koester nie haat teenoor haar neef nie, maar sy voel seergemaak en vernederd, juis omdat dit al voorheen ook met haar gebeur het. Streeklanddros Daniel Boks het in ag geneem dat die verkragter skuldig gepleit het en afgewyk van die voorgeskrewe vonnis vir verkragting.