’N WEDUWEE wat haar oorlede man ’n jaar ná sy dood met ’n grafsteen wou vereer, is teleurgesteld omdat daar steeds g’n steen op sy graf is nie. Cleo Snyders van Hanover Park vertel sy het op 1 Augustus vanjaar by die privaat begraafplaas Gloria Memorial Park in Ottery ’n grafsteen vir R7 610 bestel. “Van die oomblik dat ek hulle die geld gegee het, het ek vier maande niks van hulle gehoor nie. “Hulle het my hoog en laag beloof dat alles in orde sal wees.” Snyders verduidelik toe sy op 16 November by hul kantore aankom, is daar vir haar gesê daar is ’n backlog en hulle kort nog tyd. Sy het hulle toe kans gegee en die grafsteen sou op 18 November klaar wees. Snyders het vir 21 November ’n onthullingseremonie gereël. Sy is op 18 November saam met haar kinders na die graf. Daar gekom, was daar niks. “Ek het hulle gebel toe ons die begraafplaas verlaat. “Hulle het toe aan my genoem dat daar ’n probleem met die foto was van die tipe grafsteen wat ek wou hê.” Die ma van drie vertel ná talle oproepe is sy gesê die grafsteen sou Vrydag 20 November op die graf wees. “Die undertaker het toe die opsigter by die begraafplaas gebel en daar is gesê daar kan nie so ’n groot ding opgesit word nie. “Hoe sê jy dít vir iemand op die dag dat die grafsteen moet opgaan?” vra Snyders. Ná vyf maande van geen grafsteen het Snyders ’n week later haar bestelling gekanselleer. Sy wou toe haar geld terughê. Snyders noem van die R7 610 wat betaal is, is R457 afgetrek. “Ek het nie overnight aan die geld gekom nie. Ek het gesukkel en hard gewerk. “Ek is ook nie eens gesê waarvoor die R457 is nie.” Snyders sê sy voel hartseer en teleurgesteld, want die maatskappy het nie sy ooreenkoms nagekom nie. Son het navrae aan Gloria Memorial Park gerig, maar teen druktyd het die maatskappy nog nie op die navrae gereageer nie. ’n Persoon wat hul kantoorfoon antwoord, wou by Son se verslaggewer weet: “Waarom wil julle nou ’n storie doen?” Sy wou egter geen vrae beantwoord nie en het gesê: “Julle moet maar wag totdat die bestuur tyd het om te antwoord.”