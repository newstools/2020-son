DIE Stad Kaapstad het verskeie grondspanne ontplooi om te monitor of mense Covid-regulasies in gemeenskappe en op strande nakom. Die mayco-lid vir veiligheid en sekuriteit, JP Smith, sê dis belangrik om nou met die tweede vlaag van infeksies by die regulasies te hou. Die metro het die afgelope week ‘n 87%-toename in Covid-19-infeksies gehad.Die Stad het gister ‘n helikopter ontplooi om oor die Valsbaai-kuslyn te vlieg. Die rukwinde het die meeste strandgangers weggehou. Die Stad sê hy hou dinge uit die lug dop, maar ook op die grond om seker te maak Covid-reëls word gevolg om die verspreiding van die virus te bekamp. “Ons kyk in ons gemeenskappe wat ons kan doen en ons neem elke moontlike stap om Covid-infeksies te verminder. Ons doen dit uit die lug en op die grond. Ons vra mense om sosiale afstand toe te pas, groot byeenkomste te vermy en hul maskers te dra,” sê Smith. Die Stad doen ‘n beroep op inwoners om streng by die Covid-regulasies te hou om ‘n strenger lockdown te vermy. Intussen is daar verskeie padblokkades by Durban se ingange en uitgange. Voertuie word ook by strande gestop en deursoek. Alle strande in KwaZulu-Natal sal Kersdag en die 26ste Desember, asook van Oujaarsdag tot 3 Januarie gesluit wees. 