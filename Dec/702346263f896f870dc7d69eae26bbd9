OUDTSHOORN. – Dis nie net vroue wat slagoffers van gendergeweld is nie. Hier in die 16 dae teen geweld teen vroue en kinders blyk dit mans moet ook bygevoeg word. Willem Malgas (40) van die plaas Uitvlucht buite die dorp was verlede week die slagoffer van geweld teen mans toe sy saamleefmaat hom na bewering doodgesteek het. Michelle Malgas, ’n familielid wat die voorval gesien het, vertel: “Willem was maar stil. Sy het hom al voorheen gesteek, maar hy wou nooit ’n saak teen haar maak nie. “Die dag van die moord het hulle ’n doppie gedrink. Hy wou hom gaan was het. “Hy het buite gestaan toe sy na hom gesteek het. “Twee keer. Toe gaan hy in die huis in. Dis toe dat sy hom raak gesteek het. “Ek het sy liggaam in die huis sien lê.” Son het Malgas se broer Hans van Wyk gevra hoe hy sy broer gaan onthou, maar hy het net begin huil en weg­gestap. Sers. Chris Spies, ’n polisiewoordvoerder, sê by navraag: “Speurders ondersoek ’n saak van moord ná die dood van Willem Malgas. “Die twee (Malgas en die verdagte) het na bewering ’n argument gehad. Sy het hom daarna na bewering met ’n mes in die bors gesteek. “Die 38-jarige verdagte is op die toneel gearresteer,” sê Spies.