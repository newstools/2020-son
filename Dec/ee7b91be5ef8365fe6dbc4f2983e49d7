FRANSCHHOEK. – ’n Raadslid wat na bewering verkeerdelik by ’n lelike katgeveg betrek is, moet nou in die hof baklei om sy naam skoon te kry. Rdl. Aldridge Frazenburg, ’n wyksraadlid van Groendal in Franschhoek, sê sy werk is in die gedrang en hy kan dit heel moontlik verloor. Hy hou vol hy wou net tussenbeide tree toe die lelike catfight Sondag in sy straat uitgebreek het. Frazenburg sê hy is nou die een wat aan die kortste ent trek oor hy vals beskuldig is. Dagga Hy vaar uit: “Dis oor die berig in Son verskyn het dat ek nou my werk kan verloor! “Ek het dan gesê daai mense was so besope, hulle het nie geweet wat om hulle aangaan nie. Hulle het heeldag gesit en dagga rook dat die wolke by hul koppe uittrek. “Dis erg en die skade is reeds gedoen. As mens eerlik en opreg is, gebeur dít met jou.” Frazenburg kla nadat die 22-jarige Caiblin Beukes hom van aanranding aangekla het, moet hy nou Maandag in die Franschhoek-landdroshof verskyn. Die raadslid sê hy en sy vrou, Sylvia, staan op dieselfde aanklag tereg. Beukes beweer Frazenburg het haar met die vuiste bygedam en sy vrou het haar agter die kop geklap. Frazenburg sê egter: “Ek moet nou onnodige onkoste aangaan en ’n prokureur aanstel om my naam skoon te kry. “Die hoofde in my party is ook baie ongelukkig hieroor. Ek moet nou ’n verslag aan hulle skryf oor wat werklik gebeur het. “Daai Aqeel Taylor het nog verdere valse beskuldigings gaan maak deur ’n e-pos aan die munisipaliteit te stuur. “Ek is ook ’n burgemeesterskomiteelid en my salaris kan maklik met baie krimp hieroor.” Volgens Frazenburg is hy nie tevrede met hoe die speurder die saak hanteer het nie en hulle het gister die kolonel gaan spreek. Verskoning Hy sê as die speurder sy werk reg gedoen het, sou hy nie nou in dié gemors gewees het nie. Frazenburg sê wanneer dié saak agter die rug is, gaan iemand die prys betaal vir wat hy nou deurmaak. Hy sê hy gaan ’n open­bare verskoning van alle partye verwag wat hierby betrokke was.