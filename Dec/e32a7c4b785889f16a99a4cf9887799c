DIE kerk van die Here kan nie slaplê in die stryd teen die pandemie nie. Daarom neem ’n groep gelowiges van verskeie kerke in Kaapstad se noorde­like voorstede elke aand voor die Brackengate-fasiliteit vir Covid-19-pasiënte plek in om te bid. Volgens Leticia Jacobs van die I AM Jesus Christ Ministries in Brackenfell het die movement op 16 Desember begin. “Ek het altyd ’n passie gehad om vir siek mense in hospitale te gaan bid. “Sedert die lockdown was dit nie meer moontlik nie. “Ek het vir die Here gesê ek smag weer om vir siek mense te bid.” Ná die gebed het sy ’n oproep gekry om vir mense by die Brackengate-veldhospitaal te gaan bid. “In ons minds dink ons altyd dat ons vir die siekes hande moet oplê. Dit is nie altyd nodig nie. “Solank ons geloof het dat God ons gebede hoor om hulle te genees, is gebed alleen ook van krag.” Sedert die eerste byeenkoms op 16 Desember het die aantal voorbidders gegroei. “Dit gaan nie oor ’n kerk nie, maar oor die body­ en kingdom van die Here wat as ’n vessel optree en instaan vir die siekes.” Jacobs voeg by toe past. Charles Nakanie van Enam House­ in Kuilsrivier hom by hulle aansluit, het hul bidure voor die hospitaal viral gegaan vanweë sy live uitsendings via Facebook. Nakanie sê die gebedsessies van twee ure is ’n mission vir die hele kerk. “Ons almal word deur Covid-19 geraak – van ons families het dit gehad of het dit nog. Van hulle het weens die virus gesterf, maar ons kan nie stop nie, want daar is ook baie suksesverhale van mense wat gesond by die fasiliteit uitstap.” Nakanie sê hulle bid ook gereeld vir die gesondheidswerkers en ander personeellede by die fasiliteit. “Van die dokters het al uitgekom en ons gevra om voort te gaan, want hulle het elke gebed nodig. Hulle is moeg, maar hulle kan nie opgee nie, so ons gaan ook voort met die gebedsessies.” Nakanie sê mense is welkom om saam te kom bid, maar moet die veiligheidsmaatreëls gehoorsaam. “Ons staan minstens 1,5 m uitmekaar en almal moet maskers dra. Elkeen het ook sy eie sanitiser waarmee ons gereeld ons hande skoonhou. “Ons kan nie dwaas wees in die stryd nie.” Die Brackengate-hospitaal is in Julie vanjaar geopen as ’n veldhospitaal vir Covid-19-pasiënte, sê Maret Lesch, ’n woordvoerder van die Wes-Kaapse gesondheidsdepartement. “Die hospitaal het ’n bedkapasiteit van 338. Tans is daar 268 pasiënte in die hospitaal, maar daar sal na verwagting vandag (gister) nóg mense opgeneem word.” Sy sê 32 mense het dié week in die fasiliteit gesterf. Altesaam 780 mense het die afgelope week in die Wes-Kaap aan die virus gesterf. Jacbobs sê sy hoop dat die inisiatief na ander hospitale sal uitkring.