DIE lyk van ’n man is Woensdag in Uitsig gevind. Die 23-jarige man se lyk is onder die brug by die Malawi-kamp gekry. Sy dood hou moontlik verband met die moord op twee broers wat Sondagaand in Uitsig geskiet is. Charlton Witbooi (16) en Peter de Villiers (23) was twee van vyf ouens wat op die hoek van Geraniumstraat gestaan het toe twee mans op hulle losbrand. Albei broers is op die toneel dood. Hulle was nie bendelede nie. Hulle was na verneem word op pad huis toe nadat hulle melk gaan koop het. Omgekrapte inwoners beplan om Saterdag ’n optog te hou oor die sinlose moord op die twee broers. Past. Adam Alexander sê: “Dit gaan nie meer oor drug turf nie, dit gaan daaroor om paniek in die gemeenskap te saai. Die regering moet iets drasties doen om dit te stop.” Volgens Alexander wou die seuns se ma ’n paar jaar terug uit Uitsig trek omdat die gangsters haar seuns by bende-aktiwiteite wou betrek. Alexander beweer sedert die tydelike polisiestasie in Uitsig weg is, het die moorde toegeneem. Twee mans op fietse het Lyle Wilson (19) omstreeks 05:00 in Ruimteweg koelbloedig doodgeskiet. Volgens kol. Andrè Traut, ’n polisiewoordvoerder, het Wilson en twee vriende voor ’n huis in Ruimteweg gestaan toe die mans na hulle aangery kom. Traut sê: “Die twee mans op die fietse het by hulle gestop en sonder enige waarskuwing het een ’n gun uitgepluk. “Hy het sonder waarskuwing op die mans losgebrand en die 19-jarige man in die been gewond. “Hy is later op die toneel dood.” ’n Buurtwaglid en gemeenskapswerker wat verkies om anoniem te bly, sê: “Hy was eers ’n Junky Funky, maar het oorgeloop na die Hard Livings-bende. “Dit kan moontlik verband hou met hoekom hy geskiet is.” Gearresteer Hy is in die kop en arm gewond en met ’n privaat motor na die daghospitaal geneem. Volgens die cops is niemand nog gearresteer nie.