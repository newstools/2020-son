BRANDON “Brakkies” Truter is nie ’n breier wat veel blaf nie – hy byt net. Dít het die Kaapse coach­ bewys deur sy towery te spin met Swallows in hul debuut-seisoen in die Premierliga (PSL). Truter is beslis besig om voort te bou op laas seisoen se sukses met die Birds, soos Swallows genoem word. Dis toe hy die Eersteliga-titel gewen en promosie na die PSL gekry het. Die Birds vertoon tans bo verwagting goed en verras behoorlik in die PSL. Swallows is steeds onoorwonne ná die eerste agt wedstryde van die seisoen. Dit sluit in vyf seges en drie gelykop uitslae. Hulle het in die proses groot visse in die PSL, soos Kaizer Chiefs, gebraai. Dis ook waarom hy reeds op twee geleenthede met die toekenning vir afrigter van die maand weggestap het. “Ek was over the moon toe ek dié erkenning ontvang het,” het Truter laat hoor. “Ek is nie iemand wat dinge doen vir erkenning of om beloon te word nie, maar dit laat jou goed voel oor die job wat jy doen.” Truter, wat as ’n belowende jong coach nie ’n regverdige kans in sy Kaapstad-tuiste gegun is nie, wys beslis talle van die plaaslike klubs wat in hom steek – en wat hulle misgeloop het. Tog het die 43-jarige Kapenaar erken hy het nie verwag sy Birds sou in hul debuut-seisoen só hoog vlieg nie. “Dis verblydend dat die spelers goeie rekenskap van hulself gee,” het Truter opgemerk. “Dis nou belangrik dat ons nie carried away raak nie en nederig bly.