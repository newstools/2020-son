DAVID Kannemeyer, oud-Bafana Bafana-speler, was dié week Vader Krismis in sy grootword-woonbuurt, Ottery. Kannemeyer, wat sy vaardighede as laitie rondom die sogenaamde “Skruwwe Fletse” van Bloemhof in Ottery geleer het, het Maandag die woonbuurt besoek om Kersgeskenke onder 100 inwoners uit te deel. Kannemeyer, wat 18 keer vir Bafana gespeel het, kry ondersteuning van die internasionale nie-regeringsorganisasie Global United FC. Die organisasie se hoofkwartier is in Duitsland. Kannemeyer doen liefdadigheidswerk in talle ander Afrika-lande en elders in die wêreld. Hy beywer hom om veral minderbevoorregte gemeenskappe bewus te maak van climate change. Sy slagspreuk is: “Ons is lief vir sokker. Ons is lief vir ons planeet.” Kannemeyer verduidelik: “Ek is ewig dankbaar vir Global United FC, wat dit moontlik gemaak het dat ek vir die eerste keer kan terugploeg in die gemeenskap waar ek grootgeword het. “Dis beslis nie die laaste keer dat ek my ou woonbuurt gaan besoek nie. Watch this space!” Kannemeyer, wat byna ál die titels in die Premierliga gewen het, het sy loopbaan by Cape Town Spurs begin. Daarna het hy vir Ajax Cape Town gespeel, waarna hy vir Kaizer Chiefs, Sundowns, SuperSport en Black Aces in die Premierliga uitgedraf het.