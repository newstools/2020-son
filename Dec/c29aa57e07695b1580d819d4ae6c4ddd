OUDTSHOORN. – Woedende gemeenskapslede het ’n man ’n loesing gegee toe hulle hom op heterdaad betrap waar hy plaveisel-bakstene in Smartie Town gesteel het. Die voorval het Dinsdagmiddag plaasgevind. Die outjie, in sy vroeë 20’s is betrap waar hy besig was om die bakstene in ’n kruiwa te laai toe ’n groep mans op hom toesak en hom pak gee. Hy is met die vuiste toegetakel en geskop toe hy op die grond beland. Daarna moes hy elkeen van die bakstene weer gaan lê presies waar hy dit uitgegrou het. Toe is hy met sy leë kruiwa en al verjaag. Inwoners kla dié tipe diefstal het nou soos ’n tweede plaag op hul woongebied toegesak. Volgens hulle is ’n groot gedeelte van die paving al deur desperate druggies gesteel om vir hul habit te betaal. In die laaste vier maande het hierdie soort misdaad oral in die woongebied voorgekom. Wat aan inwoners krap, is dat die munisipaliteit sy bes doen om hul gemeenskap op te gradeer, dan gebeur dít. Guffie Louw, ’n inwoner, beskryf die diefstal as dieselfde as huis-inbrake. “Ons as inwoners moet oppas wat ons het omdat dit ons omstandighede verbeter. “Daarom is dit ons plig om dit te beskerm sodat dit nie verniel word nie.” Hy meen hy en elke belastingbetaler word op dié manier besteel. ’n Gemeenskapsleier, Sentie Hogen, maan inwoners om nie bakstene by kastige smouse te koop as hulle onseker is waarvandaan hierdie bakstene kom nie. Hogen sê hy verstaan ook inwoners se frustrasie, maar meen dat mense eerder nie die wet in eie hande moet neem nie. “Die wetstoepassers sal met sulke mense deal.” Die Oudtshoorn-munisipaliteit moedig gemeenskapslede aan om dié soort diefstal by 044 203 7800 aan te meld.