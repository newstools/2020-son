LIVERPOOL het gister sy kans gemis om weer die voorloper in die Engelse Premierliga te word. Die Reds het net een ligapunt verdien toe hulle teen Fulham op Craven Cottage met 1-1 gelykop gespeel het. Jürgen Klopp (manager) se troepe het glad nie ’n goeie begin tot die wedstryd gemaak nie. Hulle is onder massiewe druk geplaas deur ’n Fulham-span wat aangevuur was deur die feit dat hulle voor hul ondersteuners kon speel. Dit het in ’n stadium gelyk asof Liverpool vergeet het hoe om te verdedig. Fulham het dié situasie uitgebuit toe Bobby de Cordova-Reid die wedstryd se eerste doel aangeteken het. Dit kon maklik 2-0 of selfs 3-0 gewees het as Fulham daaropvolgende kanse benut het. Die tuisspan was ook ongelukkig om nie ’n strafskop toegeken te word nie. En soos die noodlot dit wou hê het Liverpool diep in die tweede helfte ’n strafskop gekry met Mohamed Salah wat van die merkie af die net laat raas het. Liverpool het hard gedruk vir ’n wendoel, maar op die dag was die span net nie akkuraat genoeg op die aanval om die knoop deur te hak nie. Die verlies van die waardevolle Diogo Jota (beseer) op die aanval was ook duidelik sigbaar in dié stryd. Salah, Sadio Mané en Roberto Firminho het net nie op alle silinders gevuur nie. Dié uitslag beteken dat Liverpool in die tweede plek op die punteleer bly, met Tottenham Hotspur steeds eerste danksy ’n beter doeleverskil.