DIE Hoërskool Fairmount in Parkwood het onlangs tweede geëindig in ’n Maatskappy van die Jaar-kompe­tisie. Die leerders het deelgeneem aan ’n entrepreneurskap-program van Junior Achievement South Africa. Hulle moes maak asof hulle ’n maatskappy bestuur. Hulle moes branding, bemarking en veldtogte doen en uitvoerende lede kies. Die leerders moes marknavorsing doen vir hul produk en die koste bepaal om dit te vervaardig en te verkoop. Twee gr. 10-leerders, Alricia Crouw en Tiffani Cloete, het die skool verteenwoordig. Hulle het meer as 350 produkte in 5 weke verkoop. Hulle moes self ál die produkte maak en verkoop. Vroeër het hulle die Wes- Kaapse afdeling van die kompetisie gewen en toe ook die provinsie op nasionale vlak verteenwoordig. Altesame 21 leerders het die maatskappy begin en lip balm gemaak wat gesond en veilig is vir gebruik. Hulle het ook eucalyptus-olie gemaak wat die neusweë oophou, asook mint-olie wat help dat mens onder ’n masker kan asemhaal. Laventel is ook bemark om mense tydens die pandemie kalm te hou. Crouw en Cloete is toe gekies om die skool én die provinsie in die nasionale kompetisie te verteenwoordig. Zaida Julius, die programleier, sê sy is trots op ál die leerders. “Deur al die uitdagings wat die pandemie bied, het hulle ’n suksesvolle besigheid bestuur en ’n goeie wins gemaak. Dit wys jou net as die geleenthede daar is, kan ons leerders presteer.” Die hoof, Terrence Klassen, sê Fairmount se personeel is baie trots op hulle. “Dis die eerste keer dat hulle aan die nasionale entrepreneurskapskompetisie deelneem en dis wonderlik dat hulle so goed gevaar het. Die verkope was uitstekend, die pandemie ten spyt. “Ons sal hulle en hul produkte­ na die volgende vlak neem om te wys dat die ervaring wat hulle opgedoen het in die tyd voordelig sal wees vir hulle en hul span.” Klassen sê onderwysers moet kinders so oplei dat hulle werkgewers word pleks van werkers. “Hulle moet die nodige skills ontwikkel om vir hulself te kan werk en ander mense aan te stel.”