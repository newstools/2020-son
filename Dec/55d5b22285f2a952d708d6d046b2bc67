DIE vrou wat verlede week arrestasie ontwyk het toe twee ander mans in verband met die wynboer Stefan Smit se moord aangekeer is, het haar Maandagoggend aan die polisie oorgegee. Netwerk24 het die vrou intussen as Zurenah Smit, Stefan Smit (62) se weduwee, geïdentifiseer. Kol. André Traut, 'n polisiewoordvoerder, sê in 'n verklaring 'n 54-jarige vrou is om 07:00 in hegtenis geneem en sal na verwagting Dinsdagoggend in die Stellenbosch-landdroshof verskyn. Haar arrestasie volg op dié van Derek Sait (56) en Steven Damons (50). Hulle het reeds Vrydag op klagte van onder meer moord, die onwettige besit van vuurwapens en ammunisie en regsverydeling verskyn. Smit is op 2 Julie 2019 op sy wynlandgoed Louiesenhof in Stellenbosch voor sy vrou en 'n familievriend doodgeskiet.