NOG ’n lid van die Paki­stanse krieketgroep wat deur Nieu-Seeland toer, is Covid-19-positief. Die gesondheidsdepartement van Nieu-Seeland het Woensdag gesê die infeksiesyfer binne die toerparty staan nou op agt gevalle. Die nuwe geval, wat in Canterbury bevestig is, is een van drie moontlike gevalle sedert Dinsdag. Die ander twee moet nog bevestig word. Die ministerie se verklaring, waarin die persoon wat positief getoets is nie genoem word nie, lees dat die span nie mag oefen voordat die gesondheidsbeamptes in Canterbury vasgestel het dat spanoefeninge en aktiwiteite na hul mening nie die oordrag van Covid-19 tot gevolg het nie. Twee van die agt bevestigde gevalle word as “histories” beskou en is nie aansteeklik nie. Die Pakistanse Krieketraad (PCB) het gesê die positiewe spelers is in isolasie in ’n fasiliteit weg van die ander lede van die groep wat negatief getoets is. Die PCB, wat nie diegene identifiseer wat positief getoets is nie, het gesê almal wat negatiewe toetse lewer, sal na verwagting onder kwarantyn kan oefen. Ná ’n verdere toets Sondag sal al die spelers wie se uitslae negatief is, toegelaat word om die fasiliteit vir bestuurde isolasie te verlaat. “Die PCB hou noue kontak met die Pakistanse spanbestuur in Nieu-Seeland en hulle word op hoogte gehou van die terugkeer na die opleidingsproses,” het die raad in sy verklaring gesê. – Reuters