ABRAHAM “Awie” Johnson van Pacaltsdorp was in sy speeldae opgesaal met die taak om die kragtige Springbokvleuel Ray Mordt in toom te hou. Johnson, wat vandeesweek gesterf het, het in 1978 saam met die Proteas na die destydse Rhodesië, nou Zimbabwe, gereis, waar hy op daai toer teen Mordt te staan gekom het. Die sportgemeenskap van die Suidwestelike Distrikte is vandeesweek geruk deur die sportheld van Pacaltsdorp se afsterwe. Johnson se dood kom kort ná die afsterwe van die veelsydige sportmanne Desmond Malgas en Raymond Avontuur van Oudtshoorn. Dié twee is laas week oorlede. Johnson was die voorsitter van die rugbyklub Evergreens in Pacaltsdorp en het die o. 16-meisies in die SWD-Rugbyunie afgerig. Die blitsige vleuel het in 1977 sy debuut vir die Proteas teen die Luiperds in die Wolfson-stadion gemaak. Johnson het saam met Jack Juries, die tweede kaptein van die Proteas, en Nico Botha, albei van Groot-Brakrivier, vir die SWD onder die vaandel van die Suid-Afrikaanse Rugbyfederasie gespeel. Hy en Nicky Davids was in 1977 en 1978 die Proteas se vleuels. Ander bekendes in die Protea-span van daai jare was Charles Williams, Attie Lategan, en wyle Piet Boonzaaier en Stanley Bruintjies. Dougie Dyers, voormalige junior-vise-president van die WP Rugbyunie, het oor Johnson gesê: “Elke keer wanneer ’n speler sterf, sterf daar ’n stukkie van my hart. “Hul bydraes in hul gemeenskappe kan nie geringgeskat word nie. Awie het sy kennis met die jong meisies van SWD gedeel toe hy die o. 16’s begin afrig het.”