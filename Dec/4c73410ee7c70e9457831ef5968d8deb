ROBERTSON. – ’n Pa blameer homself vir die tragiese dood van sy klonkie. Jacquin Jansen (10) is dood nadat hy van ’n trekker afgeval en dit oor hom gery het. Abraham Harmse (44) sê sy seun het baie daarna uitgesien om saam met hom appelkose te gaan pluk op die plaas waar hy woon en werk. Die pret het toe in ’n helse tragedie verander. ’n Hartseer Harmse kon skaars woorde uitkry so vreeslik het hy gesnik en gehuil. “Dit is deur my dat ons seun nie meer vandag hier met ons is nie,” sê hy. Harmse het Donderdagoggend vertel hy en Jacquin was met hul pluksakke op pad na die boord. Harmse sê daar was nog ongeveer 10 ander seuns ook saam met hul pa’s in die boord besig om appel­kose te pluk. Toe hulle klaar was, het almal op die waens agter die trekker geklim. “Al die waens was vol appelkose en soos gewoonlik staan ons dan op die relings van die waens,” verduidelik Harmse. Oorgehang “Die driver was vreeslik haastig en ek het vir hom gesê om ’n bietjie stadiger te ry. “Jacquin het die pluksak om sy skouer gehad. Ek het vir hom gesê om te sak, want daar was ’n tak wat oorgehang het. “Die oomblik toe Jacquin sak om die tak te vermy, het die pluksak onder een van die waens se wiele gekom. “Dit het Jacquin toe van die wa af geruk en die wiele van die waens het oor sy borskas gery.” Volgens Harmse het hy aan die driver geskree om te stop, maar hy het net vet gegee. “Ek het toe van die wa afgespring en na Jacquin gehardloop. Oral was daar bloed. “Jacquin het gevra ek moet hom asseblief help, terwyl die bloed soos water uit sy mond, ore en neus geloop het. “Ek het hom opgetel en met hom gehardloop. ’n Vriend het hom toe in sy kar gelaai, en met Jacquin na die hospitaal gejaag.” By die hospitaal het ’n dokter om Jacquin se lewe geveg, maar kort daarna het hy sy pa se hand vasgedruk en gesterf. Die plaasmense was Vrydag by Son se besoek in rou gedompel. Van die mense sê Jacquin was ’n lieflike klonkie wat gestraal het. Verklaring Intussen is daar berading vir die kinders gereël wat die ongeluk sien gebeur het. Die driver van die trekker het reeds ’n verklaring by die polisie afgelê. Kapt. FC van Wyk, ’n polisiewoordvoerder, het die voorval bevestig. Volgens hom is niemand nog in hegtenis geneem nie.