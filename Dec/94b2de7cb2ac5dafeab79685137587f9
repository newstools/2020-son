DIE polisie se provinsiale taxi-taakspan ondersoek 'n voorval waarin drie mans Maandagaand in Delft doodgeskiet is. Die voorval het omstreeks 20:30 op die hoek van Main Road en Symphony Way plaasgevind. Brig. Novela Potelwa, 'n polisiewoordvoerder, sê in 'n verklaring drie liggame met koeëlwonde is met die polisie se aankoms op die toneel langs die pad gevind. "Een slagoffer van 40 jaar oud, wat as 'n taxi-eienaar geïdentifiseer is, is verskeie kere geskiet. Twee ander slagoffers van ongeveer 35 jaar oud, het koeëlwonde aan hul bolywe opgedoen. "Die motief vir die skietvoorval hou vermoedelik verband met die konflik in die taxi-bedryf." Potelwa vra mense met inligting om lt. kol. Tarentaal by 063 617 3005 te bel. Maandagaand se voorval kom nadat vyf mense verlede maand in 'n taxi by die Nyanga-terminaal doodgeskiet is. Ses mense is ook by die Kaapstadse stasiedek raakgeskiet.