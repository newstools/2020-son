’N GELIEFDE egpaar van Bonteheuwel het net ’n paar dae uitmekaar aan Covid-19 afgesterf. Dr. Cassiem Adams (73) het verlede week voor Kersfees weens Covid-19 beswyk en sy vrou, Shafieka, het Dinsdag ook haar stryd teen Covid-19 verloor. Volgens Angus McKenzie, wyksraadslid vir Bonteheuwel, gaan hulle voorstel dat een van die strate in die nuwe behuisingsprojek na die ontslape dr. Adams vernoem word. McKenzie sê: “Dit is om die dokter te eer vir alles wat hy deur die jare vir die inwoners van Bonteheuwel beteken het. “Hy het die gemeenskap vir meer as 40 jaar gedien. Hy was een van die pilare in die gemeenskap van Bonteheuwel en sal altyd vir sy onselfsugtige diens onthou word.” Volgens McKenzie het albei in die hospitaal afgesterf en hulle het onderliggende siekte soos diabetes en hoë bloeddruk gehad. Dr. Adams is ’n dag ná sy afsterwe begrawe en sy vrou, Shafieka, het die begrafnis bygewoon. McKenzie sê: “Sy het baie siek gelyk by die begrafnis en is dieselfde dag in die hospitaal opgeneem. “Sy het ook ’n paar dae later in die hospitaal gesterf.” Die land gaan tans gebuk onder ’n tweede golf Covid-19-besmettings. Die siekte het nou al die lewe van meer as 27 000 Suid-Afrikaners geëis. McKenzie doen ’n beroep op die inwoners van Bonteheuwel om al die Covid-19-maatreëls op vlak 3 van die lockdown te gehoorsaam.