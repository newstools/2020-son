MET ál die kanse wat Orlando Pirates teen Cape Town City geskep het, behoort City se manager, Jan Olde Riekerink, tevrede te wees dat hulle darem met ’n punt uit die stryd kon tree. Die Citizens, wat twee keer in die wedstryd voorgeloop het, het Saterdag in die Danie Craven-stadion in ’n opwindende stryd met 2-2 teen die Seerowers gelykop gespeel. City se Nederlandse goalie, Peter Leeuwenburgh, het ook met uitstekende keerwerk ’n groot rol gespeel om City se voortreflike tuisrekord teen die Bucs te behou. Doele deur Mduduzi Mdantsane en Abbubaker Mobara het die Kaapse span op twee geleenthede in die eerste helfte laat voorloop, maar Maliele Vincent Pule het sake vir die Soweto-reus weer gelyk gestel met ’n doel in beide die eerste en tweede helfte. City was vroeg in die wedstryd op die agtervoet toe Deon Hotto ’n gulde kans verbrou het nadat hy die bal verby Leeuwenburgh se reggoppaal gestuur het. Dit was egter City se Mdantsane wat die tuisspan eerste bloed laat ruik het met ’n fantastiese curling shot met sy linkervoet van binne die doelgebied. Dit volg ná goeie aangeweewerk deur City se regtervleuel, Craig Martin. Pule het die punte weer gelyk gemaak met ’n tap-in doel nadat Leeuwenburgh die linkervoetskoot van Hotto in die rigting van Pule se voete getuur het. Prince Opoku Agyemang moes City se neus weer voor gesit het, maar die Ghanese striker het erg drooggemaak met sy kopskoot van binne die doelgebied. Sekondes later het Leeuwenburgh weer uitstekend gekeer om Tshegofatso Mabaso se skoot van binne die doelgebied te keer. Leeuwenburgh was hierna weer op sy hoede om Zakhele Lepasa se kopskoot uit te hou. City het ná die halfuurmerk weer die voortou geneem toe Mobara se vurige low drive van ver buite die doelgebied Richard Ofori in die Pirates-doelhok gefnuik het. Mpho Makola, wat ná die rustyd ingespan is, het Ofori op sy tone gehou met ’n free-kick van buite die doelgebied. Pule het ná die uurmerk dinge gelyk gemaak met sy tweede doel ná ’n uitskende teenaanval van Pirates. City het sy geluk gery toe Mabaso se linkervoet die reggoppaal tref en nie die nette laat raas het nie. City moes laat in die wedstryd behoorlik walgooi om vas te klou aan ’n waardevolle punt op sy tuisveld.