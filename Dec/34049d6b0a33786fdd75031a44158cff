TSAKANI Maluleke, ouditeur-generaal, sê die geldigverklaring van Sassa-begunstigdes het nie verbeter nie. Maluleke, wat Woensdag haar eerste verslag as wyle Kimi Makwetu se opvolger gelewer het, sê verdagte begunstigdes word steeds uitbetaal. Volgens Maluleke kon die regering meer mense gehelp het met die fondse wat vir die Covid-19-pandemie beskikbaar gemaak is, as daar beter maatreëls in plek was. Makwetu het voor sy dood bevind tronkvoëls en mense wat reeds dood is, kry ook nog toelae van die staat. Die regering het toe belowe om maatreëls te verskerp en met die geldigverklaring van elke begunstigde te begin, maar Maluleke sê nie veel het verander nie. Maluleke sê daar is bevind meer as 1 500 mense wat 'n toelaag van Sassa eis, is direkteure van maatskappye wat voordeel trek uit regeringskontrakte. Volgens Sassa word alle begunstigdes, wat uitgewys is, ondersoek en word planne gemaak om die geld te verhaal. – EWN