VIER verdagtes is op Kersdag in verband met ’n huisbraak in die Sandton-omgewing in hegtenis geneem. Kapt. Kay Makhubele, polisiewoordvoerder, sê in ’n verklaring die polisie het ’n verdagte voertuig opgemerk en die verdagtes (tussen 25 en 40 jaar oud) agternagesit. Die verdagtes is vasgetrek nadat hulle in 'n taxi vasgery het. Tydens die inhegtenisneming het die polisie beslag gelê op vermoedelik gesteelde eiendom wat na verneem word in ’n huisbraak gesteel is. Hulle het ook vier signal jammers en ander toerusting gehad wat in huisbrake gebruik word. Die verdagtes sal na verwagting Maandag in die hof verskyn.