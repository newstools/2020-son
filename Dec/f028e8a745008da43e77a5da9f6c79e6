DIE Westelike Provinsie het ’n duur prys vir sy Curriebeker-nederlaag van 19-22 teen die Lions op Ellispark in Johannesburg betaal. Volgens John Dobson, afrigter van die WP, is sy span behoorlik deur beserings “afgemaai”. In die rustyd het die Streeptruie net twee fikse voorspelers oorgehad van die agttal wat die wedstryd begin het. Die Streeptruie het vir die grootste deel van die kragmeting teen Ivan van Rooyen (afrigter) se Lions die botoon gevoer. Die Kapenaars het egter net soos laas week teen die Bulls die kragmeting in die doodsnikke weggesmyt. ’n Uiters teleurgestelde Dobson het agterna in ’n aanlyn perskonferensie gesê: “Ons het verwag dat die game in nat weer gespeel sou word en toe dit droër word, het ons geweet dat hulle (die Lions) die tempo van die game gaan lig.” Dobson sê die besering­spook het veroorsaak dat die plaasvervangings wat hulle moes maak ongelukkig nie verloop het soos hulle vooraf beplan het nie. Gerush “Dit was buite ons beheer. Ons kon dus nie regtig die tempo en die permutasies hier teen die einde van die game beheer nie omdat ons erg deur beserings geteister is. “Ek dink daar was drie of vier gevalle van harsingskudding waar twee spelers na die hospitaal gerush moes word. “Van die voorspelers, Bongi (Mbonambi) en Scarra (Ntubeni, sy plaasvervanger), het ’n knou gekry. “Ek is nie seker wat die diagnoses is nie. “Neethling Fouché (die plaasvervanger-vaskopstut) het harsingskudding opgedoen en is in die hospitaal opgeneem. Salmaan Moerat (harsingskudding) en Trokkie (Juarno) Augustus (harsingskudding en ’n nekbe­sering) moes die veld ook vroeg verlaat.” Dobson het ook bevestig dat die vleuel Seabelo Senatla, wat die WP se enigste drie gedruk het, ’n knie­ligament geskeur het. Die spoedvraat sal dus nie Vrydagaand op Nuweland teen die Pumas kan uitdraf nie. “Daar was ook ’n paar ander beserings waarvan ons nog die eens weet nie. “Die spelers wat harsingskudding opgedoen het, sal deur die protokolle moet gaan. Seabelo met sy kniebesering sal beslis nie volgende week kan speel nie.” Al het die WP die skrums oorheers, was Dobson uiters gefrustreerd oor hoe die skeidsregter, Griffin Colby, die skrums geblaas het. “Ons het oorheers, maar het drie strafskoppe by die skrums afgestaan. Dit was baie frustrerend vir ons, maar ons sal weer deeglik daarna moet gaan kyk.”