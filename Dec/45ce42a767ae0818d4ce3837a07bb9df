SOWAT ’n 1 000 backyard dwellers van regoor die Kaapse Vlakte het onlangs na die parlement opgeruk om hul griewe oor behuising te lug. George Hanicomb, ’n organiseerders, sê: “Ons mense soek regte huise om in te woon. “Ons het gemarch na die parlement om ons griewe na die regering te neem. “Die regering moet na ons luister. Ons is nie bergies nie. Ons is ordentlike mense.” Shariefa Noordien, nog ’n organiseerder, sê: “Ons is net gewone families wat lankal gatvol is om in haglike omstandighede te woon. “Ons moet kinders grootmaak en in die skool sit, maar ons mense, derduisende van hulle, woon in verskriklike omstandighede as backyard dwellers. “Die een familie wat die langste wag vir ’n huis, wag al 40 jaar.” Hokke Denise Kok, nóg ’n organiseerder, sê: “Die gebrek aan behuising lei tot misdaad. “Die landlords is nie geïnteresseerd in hoe die tenants woon in hokke rondom hul huise nie; net in die rent.” Yolande Mohamed sê sy betaal R2 000 ’n maand huur. “Die landlord het my water afgesit en nou moet ek water gaan steel of bedel,” sê sy. “Ek het ’n kind wat gestremd is.” Al wat die betogers soek, is dat daar na hulle geluister word en dat die owerhede uitsluitsel sal gee rondom dié behuisingskwessie, wat al van ver kom.