DIE gemeenskap van Ruyterwacht is bitter ontsteld nadat een van hul mees geliefde inwoners dié naweek vermoor in sy huis gevind is. Abduragiem Fields (70), oftewel “Boeta Giem”, soos baie hom geken het, was iemand wat ’n hart van goud gehad het, vertel ’n ontstelde buurvrou. Die antie wat verkies het om anoniem te bly, sê haar neighbour het vir almal omgegee en hy het selfs vir mense in die gemeenskap kos uitgedeel. “Dis ’n baie groot verlies, want hy het basically die gemeenskap gevoer. Ons mis daai ‘salaam’ in die oggend al klaar.” Die neighbour sê sy het laas Maandag iets vreemds opgelet, maar dit het haar nie te veel gepla nie. “Ek wou hom nog gebel het omdat sy vensters nog toe was. Hy was iemand wat sy vensters al vroeg­oggend oopgemaak het. “Maar dit het uit my mind geglip omdat ek saam met my kleinkind was.” Die neighbour sê toe sy Maandag terugkom huis toe, het sy die nuus gehoor. “Al wat ek weet, is dat die polisie sy liggaam in die huis gekry het en dat sy TV en skoene gesteel is,” sê die antie. ’n Bron vertel aan Son daar is by Fields se huis ingebreek en dat die rowers hom aangerand het totdat hy dood was. “Abduragiem het alleen gebly. Nadat die familie nie van hom gehoor het nie, het hulle die polisie na die huis gestuur omdat hulle ver van mekaar bly. Dis toe dat hy gevind is.” Gespan Benewens ’n cop-kar oorkant die pad om die toneel te monitor, was daar gister niemand by die huis in Mitchellstraat nie. Polisielint was nog oor die hek gespan. Kapt. FC van Wyk, ’n polisiewoordvoerder, bevestig die geval. Volgens Van Wyk is die polisie na die huis uitgeroep en hulle het die slagoffer in die huis gevind. Sy hande was geboei. “Die omstandighede word nog ondersoek. Niemand is nog gearresteer nie.”