DEBRA Barnes, die wedloop-direkteur van die Two Oceans Marathon, is vol vertroue dat die raad wat Woensdagaand verkies is die ikoniese wedloop in ’n “nuwe era” gaan inlei. Barnes is uiteraard baie opgewonde omdat daar dinamiese nuwe mense is wat baie waarde kan toevoeg met die verskillende vaardighede wat hulle na die tafel bring. Die uitgesoekte raadslede gaan nou opgesaal wees met die taak om die wedloop in ’n nuwe era in te lei. Die wedloop is in 1970 gestig en het vanjaar sy 51ste bestaansjaar gevier. Dit word tradisioneel oor die Paasnaweek gehou, maar kon as gevolg van die Covid-19-pandemie nie hierdie jaar plaasvind nie. “Ek glo die pandemie moet as ’n geleentheid beskou word om die wedloop in ’n nuwe rigting in te vat. Vernuf “Die nuwe raadslede kom met kundighede van verskillende industrieë en dit kan vir die Two Oceans Marathon tot voordeel wees.” Barnes glo die vernuf sal nie net van ’n bestuursperspektief af kom nie; dit sal voortbou op die statuur van die wedloop. “Dit is vir my opwindend dat hul kundigheid so verskil en boonop is dit verteenwoordigend van die hardloop­gemeenskap. “Die raadslede sal ’n waardevolle bydrae ten opsigte hiervan kan toevoeg.” Vir Barnes is die betrokkenheid van gemeenskappe en klubs wat die wedloop dien dalk die belangrikste. “Ons moet die gemeenskappe dien wat ons ondersteun. En hier praat ek van al die demografiese groepe wat in die raad verteenwoordig is.” Volgens Barnes gaan sy en haar span alles in plek sit om seker te maak dat die wedloop wel plaasvind. “Die enigste ding wat dalk die situasie kan belemmer, is die regering se regulasies in terme van Covid-19. “Die formaat wat dit gaan aanneem, sal ook bepaal watter soort beperking binne daardie raamwerk gestel gaan word. “Ons beplan wel vir ’n wedloop om plaas te vind. Hoofborg “Die wedloop kan slegs gebeur ná samesprekings met die Stad Kaapstad en atletiekfederasies om seker te maak ons voldoen aan die vereistes. Andersins is dit buite ons beheer.” Al het die Two Oceans tans nie ’n hoofborg nie, is die organisasie steeds in ’n sterk genoeg finansiële posisie om die wedloop voortaan sonder ’n borg aan te bied.