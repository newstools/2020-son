DIE voormalige Santos FC-verdediger Wayne Arendse se agent glo sy kliënt sal gou weer ’n nuwe klub kan vind. Arendse (36) is onlangs deur Mamelodi Sundowns laat gaan en hy het nog nie ’n ander klub gevind nie. Sy agent, Ashley Rasool, het aan KickOff.com gesê: “Ons gesels tans met ’n paar klubs oor die pad vorentoe met betrekking tot Arendse. “Dit is ’n proses en ons gaan nie oorhaastig raak nie. Ons voel Wayne het nog ten minste twee soliede jare van sokker in hom oor. Sy be­seringsrekord en fiksheidsvlak kan daarvan getuig. So, dis belangrik om oor ’n gepaste span te besluit. “Sy vermoë as speler kan nie bevraagteken word nie. Ons praat hier van een van die bekroonde verdedigers in die Premierliga (PSL) oor die afgelope 15 tot 20 jaar. “Die aantal trofeë wat hy gewen het, getuig hiervan, maar ons sal sonder twyfel weer gou op die speelveld wees.” Arendse se loopbaan as beroepspeler het in 2006 as Santos-speler begin nadat hy sy jeugsokker by Kenpark United begin het. Luidens Wikipedia het hy tot en met 2012 in 163 wedstryde vir Santos gespeel voordat hy sy loopbaan die daaropvolgende seisoen met Sundowns voortgesit het. Hy het Bafana Bafana ook in ses internasionale wedstryde verteenwoordig. Intussen het Sundowns ook vir Anthony Laffor laat loop. Die vensterperiode vir die aankoop van spelers begin in Januarie en dit sal interessant wees om te sien watter klubs Arendse en Laffor gaan opraap.