MAATSKAPLIKE SAMEHORIGHEID kan nie bereik word vir solank as wat vroue en kinders in Suid-Afrika in vrees lewe nie. Dit was die boodskap van die minister van sport, kuns en kultuur, Nathi Mthethwa, op Versoeningsdag. Hy voeg by dat: "Geslagsgeweld is nie 'n probleem wat deur vroue geskep is nie. Dit is waarom ons dit nie aan vroue kan oorlaat om dit op te los nie, want hulle is in die eerste plek nie daarvoor verantwoordelik nie." Die minister het 'n beroep op alle sektore gedoen om werkbare venootskappe te vorm om die pandemie effektief te kan hanteer. Versoeningsdag, wat sedert 1994 gevier word, het ten doel om versoening onder alle rassegroepe te bevorder asook nasionale eenheid. Volgens Mthethwa sukkel Suid-Afrika 26 jaar in demokrasie steeds met sosiale onreg en die toename in geslagsgeweld. Hy het 'n beroep op Suid-Afrikaners gedoen om strenger op te tree teen geweld teen vroue en kinders. - EWN