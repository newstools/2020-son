LADISMITH. – Die skoolvakansie van ses weke het hier begin met die tragiese dood van twee jong kinders. Maandagmiddag laat het Donell Afrikaner (9) van Buffelskloof verdrink in ’n dam ’n ent van haar ouerhuis af. Marius Frieslaar, haar pa, vertel: “Donell en haar maatjies het by ’n dam op die plaas gaan speel. “Sy het volgens die maatjies te diep by die dam ingegaan en onder die water verdwyn. Die tweetjies het probeer om haar te help, maar sonder sukses. “Die duikers van die polisie het haar die aand so 23:00 uit die dam gehaal.” Donell se ma, Dorothea Afrikaner, is stukkend. “Dis skoolvakansie en ouers moet asseblief altyd op hul hoede wees. Ongelukke gebeur só gou,” sug sy. Donderdagaand is Nissenville verpletter deur die nuus dat Juwandré Daniels (6) doodgeskok het. Die seuntjie het volgens ’n ooggetuie geraak aan ’n los draad wat oor die hoogspanningsdrade gegooi was. Die afgryslike toneel van ’n seuntjie wie se liggaam deur high voltage gebrand is, het Son begroet. Omstanders het sy mammie, Jo-Anne Daniels, gevra om liewer nie haar kind in só ’n toestand van naby te aanskou nie. Jeruneawon Stuurman, ’n gr. 6-leerder, het sy vriendjie probeer red. “Ek en Wanie het daar oor die landjie gestap toe die draad aan hom raak. ’n Slag het hom deur die lug laat trek. Toe kom daar rook uit. “Ek het geskreeu ‘help!’ en Wanie met my hande van die draad probeer wegtrek, maar toe kon ek nie meer nie, want ek het ook geshock.” Kapt. Malcolm Pojie, polisiewoordvoerder, het bevestig Donell het verdrink. Die Kannaland-munisipaliteit het ook Juwandré se dood bevestig en gesê hulle sal die omstandighede ondersoek.