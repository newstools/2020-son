ZURENAH Smit, weduwee van die vermoorde wynboer Stefan Smit, het Dinsdag haar eerste hofverskyning gemaak. Haar saak in die Stellenbosch-landdroshof is tot Donderdag vir haar borgtogaansoek uitgestel. Sy staan tereg op klagte van moord, huisroof en die besit van 'n onwettige vuurwapen en ammunisie. Smit, wat in 2005 met Stefan getrou het, het haarself Maandag aan die polisie gaan oorgee - vier dae nadat Derek Sait (56) en Steven Damons (50) in hegtenis geneem is. Sait is 'n oudpolisieman en was een van die egpaar se lyfwagte.  Damons is sy swaer. Stefan is op 2 Julie 2019 op sy wynlandgoed Louiesenhof in Stellenbosch voor sy vrou en 'n familievriend doodgeskiet. Netwerk24 het laas jaar berig Stefan het sy testament in Desember 2018 verander en dat Zurenah niks erf nie buitend verblyfreg by 'n aftreeoord.  - News24