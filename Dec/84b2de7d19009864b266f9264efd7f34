DAVID Maynier, Wes-Kaapse LUR vir finansies en ekonomiese geleenthede, wil hê die UIF se Ters-skema moet vir die Tuinroete verleng word. Maynier sê hy het reeds hieroor aan Mmamoloko Kubayi-Ngubane, minister van toerisme, geskryf. Die Ters-voordeel is gestig om werknemers by te staan wat hul inkomste weens Covid-19 verloor het. Dit kom nadat pres. Cyril Ramaphosa die Tuinroete tot brandpunt verklaar en strande vir die feesseisoen gesluit het. Maynier het Kubayi-Ngubane ook gevra om enige 
bykomende hulpmaatreëls te oorweeg vir ondernemings wat die 
swaarste geraak word deur dié besluit. "Daar is geen twyfel pres. Cyril Ramaphosa se aankondiging van Maandag, 14 Desember, dat die Tuinroete as brandpunt verklaar en strande vir die feesseisoen gesluit moet word, 'n verwoestende slag gaan wees vir die ekonomie van die distrik wat swaar op toerisme steun vir sy oorlewing," sê Maynier. 