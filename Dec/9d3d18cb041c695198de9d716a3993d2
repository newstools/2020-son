JOHNNY Muller se boksloopbaan staan beslis nie einde se kant toe nie. Dít het die veteraan van 33 gevegte (sedert 2009) Saterdagaand by Emperors Palace onteenseglik bewys toe hy die vakante WBA Pan African-tussengewig­titel gewen het. Muller het die onoorwonne Akani Phuzi ’n behoorlike boksles gegee en sommer heel gemaklik met punte gewen. Volgens die drie beoordelaars was Muller met 98-91, 98-91 en 97-92 lag-lag aan die wenkant. Wat Muller se vertoning nog méér indrukwekkend maak, is dat dit die eerste keer in 14 maande was dat hy in ’n bokskryt was. En in geen stadium van die geveg het die 29-jarige Muller verroes gelyk of moeg voorgekom nie. Trouens, hy was oudergewoonte vol aggressie en het deurgaans die meeste van die aanvalswerk gedoen. Muller se ervaring en krag het veroorsaak dat Phuzi se ritme nie aan die gang kon kom nie en hy moes mees­tal van die agtervoet af boks. Vir Phuzi is dit dus terug na die beplanningsfase nadat­ hy aanvanklik soveel belofte getoon het. Vir Muller, daarenteen, wag groter gevegte nou en die verwagting is dat hy sy titel vroeg volgende jaar sal verdedig. Muller is tot dusver ook die enigste bokser wat Kevin Lerena kon klop toe hy in 2014 eenparig met punte gewen het. Lerena het egter twee jaar later die bordjies verhang.