ANGELO Davids se visier is daarop ingestel om Suid-Afrika volgende jaar in die Olimpiese Spele in Japan te verteenwoordig – maar vir eers wil hy vir die Westelike Provinsie in die Curriebeker-reeks presteer. In die afwesigheid van ander vleuels van gehalte soos Sergeal Petersen, Edwill van der Merwe, Seabelo Senatla en Leolin Zas, wat op die krukkelys was, het Davids sy geleentheid met albei hande aangegryp. Die 21-jarige Blitsbok het vir die WP se o. 21-span uitgeblink. Hy is ’n kans in die senior span gegun en speel tans voortreflike rugby. Tot dusver was hy een van die groot uitblinkers in die Streeptruie se agterlyn. Davids beplan om die Blitsbokke in volgende jaar se Spele in Japan te verteenwoordig, maar hy wil ook sy stempel in die Curriebeker-kompetisie afdruk. Die oudleerder van die Hoërskool Stellenberg in Bellville beskou dit as ’n ongelooflike geleentheid om saam met spelers van die kaliber van Warrick Gelant en Senatla te kon speel. Davids het gister in ’n aanlyn konferensie gesê: “Ja, ek leer baie van hulle en hulle het my ook touwys gemaak. “Ek luister soveel as moontlik na die raad wat ek van hulle kry. Dit het my tot dusver baie gehelp. “Die Spele is definitief in my visier, maar ek wil nou net konsentreer op die games­ wat voorlê en om my beste te lewer sodat ons ons doelwit kan bereik om die play-offs te haal. “Ná die Currie Cup sal ek teruggaan na die sewes by Stellenbosch.” Die Kapenaars kom Saterdag op Nuweland teen Griekwas te staan. En met spoedvrate soos Petersen en Zas wat van hul beserings herstel het, kan hulle in aanmerking kom vir die game. Davids kan dalk die naweek van die bank aangewend word om daardie spelers ’n kans te gee. Volgens Davids pla die mededinging vir ’n plek op die vleuel in die span hom glad nie. “Ons is baie vleuels en help mekaar waar ons kan. Dit (mededinging tussen die vleuels) is nie vir my ’n probleem nie. Ek moet net seker maak ek hou aan met wat ek doen. “Aan die einde van die dag moet ek myself en die mense om my gelukkig hou deur net goed te speel.”