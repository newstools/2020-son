VANJAAR eindig nie op so ’n goeie noot vir feesgangers nie. Volgende jaar se Klein Karoo Nasionale Kunstefees (KKNK) is uitgestel. Dit sou van 31 Maart tot 6 April plaasgevind het. Hugo Theart, kunsdirekteur van die fees, sê: “Hoewel ons bitter graag in 2021 weer in Oudtshoorn wou feesvier, is die gesondheidsgevare en onsekerheid wat die pandemie meebring steeds ’n kommerwekkende faktor.” Hy sê die hoë getal Covid-19-infeksies het dié besluit genoodsaak. “Ná gesprekke met ons vennote, borge, die Oudtshoorn-munisipaliteit en die Wes-Kaapse regering was daar konsensus dat ’n fees oor die Paasnaweek vir almal net ’n te groot risiko inhou.” Vermaak Volgens Theart ondersteun die hoofborg, Absa, dié besluit ten volle. Die KKNK sal in 2021 kyk na steunprojekte vir die dorp, inwoners en die kunstenaarsgemeenskap wat jaar ná jaar van oral kom om feesgangers te vermaak. Die KKNK sal ook met ander feeste en teaters landwyd saamwerk om te sien hoe rolspelers in die uitvoerende kunste kan help om in die nuwe jaar almal se welstand te bevorder. “ ’n Jaar lange feesviering is in die pyplyn. Dit sluit in aanlyn musiekkonserte en teateruitvoerings, gespreksreekse, meesterklasse, dokumentêre films en ontwikkelingsprojekte.” Kunstenaars wat reeds vir die 2021-fees aansoek gedoen het, sal steeds oorweeg word. Aansoekvorms vir verdere voorstelle is ook nog beskikbaar.