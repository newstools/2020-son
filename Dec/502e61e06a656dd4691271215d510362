DIE tweede golf van die Covid-19-pandemie het die eerste peak se syfers oorskry en vereis meer hospitaalbeddens in ICU en hoësorgeenhede. Om hierdie rede het Mediclinic besluit om alle operasies wat nie as noodsaaklik beskou word nie vir eers uit te stel. Dié privaat hospitaal het sy besluit in ’n persverklaring aangekondig. “Sedert die uitbreek van die pandemie het ons verskeie maatreëls in plek gesit om die toename in pasiënte te hanteer. Die tweede golf het egter ’n groter aanvraag in mediese behandeling gebring.” Die mediese groep sê in die afgelope maand het die syfers van pasiënte in hul hospitale regoor die Wes-Kaap van 100 tot 500 gestyg. Die groep sê dit is belangrik om te noem dat alle Covid-19-pasiënte nie ICU-behandeling benodig nie. “Ons wil ook benadruk dat die publiek mooi na hul eie gesondheid moet kyk en hul gedrag moet aanpas om die verspreiding van die virus te bekamp en te verminder. Ons wil almal aanmoedig om die nasionale departement van gesondheid se maatreëls te volg om Covid-19 te bestry. Dit sluit in om gereeld hande te was, groot byeenkomste te vermy en sosiale afstand te hou. Wanneer jy siek voel, moet jy by die huis bly en die risiko verminder om nog mense aan te steek.” 