KWALIFISERING vir die ronde van die laaste 16 spanne in die Uefa Champions League is ononderhandelbaar vir ’n roem­ryke sokkerklub soos Manchester United. Ná ’n sterk begin in die Red Devils se terugkeer tot die voorste Europese klubkompetisie, loop hulle steeds die gevaar om nie die uitspeelrondes te haal nie. United pak die Duitse klub RB Leipzig vandag in albei spanne se laaste groepwedstryd. Die wenner se plek onder die laaste 16 spanne is verseker. Die verloorder sal tot die uitspeelrondes van die Europa League verdoem word. United moes verlede seisoen in hierdie kompetisie meeding nadat hy nie vir 2019-’20 se Champions League­ kon kwalifiseer nie. Ole Gunnar Solskjaer (manager) en sy span het laas week ’n gulde geleentheid verspeel om voor vandag se wedstryd al ’n plek in die volgende ronde te beklink. Paris Saint-Germain (PSG) het die Red Devils op Old Trafford met 3-1 geklop. United, PSG en Leipzig het nou almal 9 punte in groep H, met net die Red Devils se beter doeleverskil wat hulle aan die eerste plek laat vasklou. Daar word verwag dat PSG maklik met die vierde span in dié groep, Istanbul Basaksehir, gaan klaarspeel en vir die volgende ronde sal kwalifiseer. Die druk is dus groot op United en Leipzig om alles in te sit as hulle hul Champions League-kanse aan die lewe wil hou. As United nie die volgende ronde van dié kompetisie gaan haal nie, sal dit as ’n skreiende skande beskou word. Menige manager van ander klubs is al afgedank wanneer hulle nie vir die volgende ronde kon kwalifiseer nie. Solskjaer het tans aan die stuur van United egter meer lewens as ’n kat. Elke keer wanneer dit net lyk asof hy dalk sy werk gaan verloor, kom sy spelers met ’n groot vertoning vorendag. Sy geluk is egter besig om vinnig uit te loop. United kan nie elke keer staatmaak op sulke vegtende vertonings om die manager se werk te red nie.