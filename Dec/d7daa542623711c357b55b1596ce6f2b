CALITZDORP. – Vir Jason Tarentaal (26), ’n jong pappie van twee kleuters, het die lewe te swaar begin word. Sy familie was erg geskok toe hy hom verlede week aan ’n tou in sy huis in Royal Heights opgehang het. Die dorp het behoorlik gegons en talle was verbaas oor die jong pa se dood, aangesien hy volgens kennisse nooit sy hart op sy mou gedra het nie, maar tog nooit depressief voorgekom het nie. Tarentaal het in ’n kort briefie aan sy geliefdes geskryf die lewe het vir hom te swaar begin word. “Ek is baie lief vir julle en sal julle eendag weer ontmoet,” lui die brief verder. Shirley Loff, die ma van Tarentaal se twee kinders, Jeandrè (6) en Anna (5), is ’n gebroke vrou. “Ek sal Jason altyd liefhê, al was ons nie meer by mekaar nie. “Nou moet sy kinders sonder ’n pa grootword. Hy was tog maar die beste pa wat hierdie twee bloedjies voor kon vra. Ons gun hom die rus.” Sers. Chris Spies, ’n polisiewoordvoerder, sê: “Die liggaam van die 26-jarige man is in Royal Heights met ’n tou om sy nek gevind. Hy is op die toneel dood verklaar.” Volgens Spies vermoed die cops geen gemene spel nie.