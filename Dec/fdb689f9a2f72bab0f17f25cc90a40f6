DIE jaar staan by die agterdeur, gereed om uitgeskop te word. Son het by ’n paar celebs gaan hoor wat hulle uit hierdie vreemde jaar geleer het en wat hulle saamneem in die nuwe jaar. “Die jaar 2020 het almal se planne geruk, maar my tyd gegee om baie van myself te leer. “Die jaar het ons geforseer om met onsself te sit en emosies te hanteer wat ons dikwels afskeep,” sê die akteur Craig Adriaanse. In die nuwe jaar skiet hy nog aan Arendsvlei en is ook te sien in ’n nuwe reeks, Afgrond. Craig vertel al sy ander planne sit hy in God se hande. “Vir nou is ek dankbaar vir wat ek het en dat ek en my familie gesond en geseënd is. “Aan almal – bly veilig, vergewe en leef voluit.” Die aktrise Lauren Joseph se reaksie op die jaar is: “Sjoe, 2020, wat ’n bittersoet jaar. “Dit het my dankbaarheid geleer en om my seëninge weer te waardeer, want dit kan enige oomblik van my af weggevat word. Niks is op ons tyd nie.” Sy het ook weer die belangrikheid van ’n goeie ondersteuningstruktuur geleer en hoe sterk en resilient sy is. “So baie soos wat 2020 my bang gemaak en by tye laat stuck voel het, het dit my twee dinge van my bucket list laat afmerk en daarop is ek trots.” Haar wens vir die nuwe jaar is goeie gesondheid en dat ons as nasie saamwerk om ons gesamentlike doelwitte te bereik. Die komediant en akteur Solomon Cupido het dié jaar ’n paar harde lesse geleer: “Een daarvan was – jy kan nie ál jou eiers in een mandjie sit nie.” Hy het in 2020 twee aanlyn shows self geskryf en produce. “Ek was ook bevoorreg om aan my heel eerste feature film te werk. Ek kon ’n nuwe reeks en twee advertensies skiet. “Ek hou van mense laat lag, so my hoogtepunt was om ’n mentor vir Son se Lag My Kla- aanlyn reeks te wees.” Sy planne vir die nuwe jaar is om meer tyd saam met sy gesin en familie deur te bring. “Ek het familie deur die pandemie verloor en net weer besef hoe kosbaar familie is.” Die bekroonde veteraan-aktrise Lee-Ann van Rooi sê sy het sommer baie lesse hierdie jaar geleer. “Een van die lesse, maar ook achievements, was om al my persoonlike demons diep in die oë te kyk. “Covid het die lig laat val op baie persoonlike insecurities. Onder meer die vrees vir abandonment en die behoefte om van gehou te word in my werk en my lewe. “Ek het letterlik dat God die wiel vat en van albei let go.” Lee-Ann noem sy is dankbaar vir gesondheid, liefde en vriendskap. Vir haar gaan 2021 stadig maar konstant wees. “Een van kwaliteit bo kwantiteit, waar ek kyk na my fisieke, geestelike, spirituele, finansiële en emosionele gesondheid.” Nicoleen Saal is in 2020 as Maak My Famous 2 se wenner gekroon. “Die jaar was vir my ’n tuimeltrein met hoogte- en laagtepunte, maar God se hand was deurentyd oor ons almal. Dis so ironies hoe die jaar moeilik was vir sommige mense, maar een van my gebede het ’n realiteit geword.” Haar grootste les is om vas te hou aan drome en dit wat belangrik is in jou lewe. “Die lewe is te kort om te twyfel. “Ja, 2021 lê en loer met groot oë, maar ek is opgewonde vir die volgende stap.” Ten spyte van die lockdown het die komediant, aktrise en skrywer Shimmy Isaacs ’n goeie jaar gehad. Sy bieg haar jaar was vol loopbaan-achievements. “Ek is tans besig om die reeks Frieda, wat op kykNET sal wees, klaar te skryf. Daar was ook ander achievements soos geestelike groei en ’n gesonde leefstyl. “My grootste achievement in 2020 is dat ek nog my familie het en ons tyd saam kan deurbring.” Oor wat die jaar haar geleer het, vertel sy dat sy haarself baie meer moet value, want sy is tot meer in staat as wat sy gedink het. Sy sê met ’n smile: “Dis veilig om te sê my planne vir die nuwe jaar is God se planne. “Dit sluit in om veilig en gesond te bly. Ons sien die jaar eindig en ’n nuwe jaar begin met verliese, so tyd saam met geliefdes is beslis belangrik.”