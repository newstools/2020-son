CHANTAL Stanfield is terug op die verhoog met haar show From Koe’siestes to Kneidlach – With Kids! In 2017 het sy haar debuut gehad met die show en dit was ’n groot sukses. Chantal het die stuk geskryf en sy speel self daarin. Megan Furniss is die regisseur van dié unieke Suid-Afrikaanse komedie. Dit handel oor wat gebeur as ’n meisie van die Cape Flats verlief raak op ’n Joodse seun van die Oos-Rand in Johannesburg. Sy is in die middel van kulturele verskille en tradisies en sy deel ook haar kleurryke agtergrond. From Koe’siestes to Kneidlach – With Kids! gaan nog aan jare nadat die gemengde couple gelukkig getroud is. Die reis van die twee kulture wat meng, word baie goed oorvertel in die show. Die show is van 22 Desember tot 9 Januarie in die Baxter Golden Arrow Studio te sien. Daar is geen vertonings op Oukersaand, Kersdag en Nuwejaarsdag nie.