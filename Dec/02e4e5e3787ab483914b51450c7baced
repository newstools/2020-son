NÓG ’n Somaliër se winkel is gister in Elsiesrivier ge­petrolbom omdat hy nie protection-geld wil betaal nie. Die voorval het Dinsdag laatmiddag by Barlinka Place in Clarke Estate gebeur. Die gangsters het na be­wering twee petrolbomme na die huiswinkel gegooi. Gelukkig is niemand in die voorval beseer nie. ’n Groep inwoners van Barlinka Place het die ysterhek voor die winkel afgekap om die winkeleienaar en ander te red wat in die winkel vasgekeer was. Die vlamme was só erg, dit het na die huis langsaan versprei. Die huis het ook erg brandskade gely en die brandweerdienste het die vlamme vir ure probeer blus. Volgens Imhraan Mukaddam, gemeenskapswerker en aktivis teen misdaad, is dit nie die eerste keer dat ’n buitelandse winkeleienaar vir protection money getarget word nie. Hy sê laas week is ’n ander Somaliese winkeleienaar ook geskiet oor hy nie aan die gangsters protection money wou gee nie. Besittings ’n Paar maande gelede is ’n ander Somaliese winkel­eienaar van sy geld en besittings beroof en toe doodgeskiet nadat hy iemand in Elsies­rivier gaan aflaai het. Mukaddam sê: “Die uitbuiting van buitelanders vir protection money is besig om handuit te ruk. Ons benodig ’n taakspan om dié euwel in ons gemeenskap uit te wis. “Die mense is te bang om te praat, want hulle word gedreig. Dit is nie net spaza shops wat getarget word nie, maar ook klein besighede in die area.” Volgens Mukaddam is verskeie families dakloos en sonder heenkome ná die brand wat hul huise verwoes het. Hulle het ál hul besittings verloor en ’n donker Kersfees staar hulle nou in die gesig. Steve Ross van Inspire Network in Elsiesrivier het ook sy gewig gegooi agter die mense wat alles verloor het. Hy het belowe om die mense te help waar hulle kan.