DIE hooggeregshof in Gauteng het drie aansoeke, wat verband hou met die regering se besluit om strande vir die feestyd langs die Tuinroete en in die Oos-Kaap te sluit, van die hand gewys. Die applikante, die Great Brak River Business Forum, die Kouga-munisipaliteit en die Buffelsbaai Homeowners Association, wou hê strande moet weer oopgemaak word. Hulle het in hofstukke aangevoer die regering se besluit hou rampspoedige gevolge in vir die ekonomie en beperk ekonomiese- en toerisme-aktiwiteite wat 'n impak op vryheid van handel het. Regter Hans Fabricius het egter Woensdag in sy uitspraak gesê die regering se besluit was nie irrasioneel of onregmatig nie. Pres. Cyril Ramaphosa het laas Maandag aangekondig alle strande in die Oos-Kaap en langs die Tuinroete gaan gedurende die feestyd gesluit wees. Strande in KwaZulu-Natal is op tradisionele besige dae gesluit. - News24 