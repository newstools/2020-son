SOWAT 1 000 brandslag­offers het gister hulp van die Kaapse mayor, Dan Plato, ontvang. Plato het gisteroggend komberse, matrasse en kospakkies in Masiphumelele uitgedeel. Dit volg nadat ’n brand vroeër hierdie maand sowat 1 000 shacks in dié gebied naby Vishoek vernietig het. Plato sê hy het dit nodig geag om na die area terug te gaan om hulp aan die inwoners te verleen. Hy sê: “Dit was ’n baie hartseer-saak om te sien hoe soveel mense skielik haweloos geraak het. “Ons is vandag hier om hul harte ’n bietjie bly te maak onder die omstandighede. “Die kospakkies wat ons vir hulle gee, kan ’n gesin van vier mense vir twee weke voed. “Baie van hulle slaap tans in ander mense se eiendomme op die vloer sonder matrasse. Ons is bly om hul lewe ’n bietjie gemakliker te maak. “Volgens die mense se gesigte wanneer hulle die pakkies kry, is hulle baie dankbaar vir wat hulle kry. “Hulle is baie, baie dankbaar.” Patricia Francke, die plaaslike subraad-voorsitter, sê op haar beurt dit is deel van die Stad se pogings om die lewe van die inwoners te verander ná die verwoestende brand. “Ons is bly die Stad reageer onder hierdie omstandighede op so ’n manier en dat hy steeds sulke dienste spoedig aan ons inwoners in hul uur van nood kan lewer,” aldus Francke. Living Hope, ’n organisasie sonder winsbejag, voed daagliks die dakloses by ’n plaas­like kerk. Aphiwe Makhendlana, die donasiekoördineerder van Living Hope, sê die brandslagoffers kry vanaf gister ook klere wat mense die laaste tyd aan die organisasie geskenk het. “Ek wil net baie dankie sê aan al die skenkers wat hul hande uitgesteek het na die brandslagoffers in hul grootste uur van nood,” sê Ma­khendlana.