DAAR is weer vrede tussen die Stad Kaapstad en die SAPD na ‘n skikking buite die hof bereik oor filmopnames. Die polisieminister, Bheki Cele, het vroeër vandeesweek filmopnames op Kampsbaai stopgesit, omdat dit volgens hom nie onder die huidige Covid-regulasies toegelaat word nie. Die Stad het egter nie hiermee saamgestem nie, omdat filmopnames nie gelykstaande aan beach parties of events is nie en uitgevoer is in lyn met die voorgeskrewe reëls vir besighede. Hulle is hof toe en het Vrydag ‘n skikking buite die hof bereik wat die SAPD verbied om met filmopnames in te meng indien die Stad ‘n permit uitgereik het.Cele het die Wes-Kaap gewaarsku dat dit nie bo die gereg is wanneer dit kom by die nuwe regulasies nie. Hy het ook gesê enige iemand het die reg om hof toe te gaan, maar die regulasies is in plek om mense se lewens te red. “Al wat ek aan die Wes-Kaap wil sê, is dat die mense daar ook soos mense behandel en beskerm moet word. Hulle het geen reg om bo die gereg op te tree nie. Daar is vir my gesê hulle gaan hof toe en hulle kan dit doen, maar die regulasies is baie duidelik gestel.” 