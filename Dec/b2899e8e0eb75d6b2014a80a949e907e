’N NUWE veldhospitaal vir pasiënte met Covid-19 maak op Nuwejaarsdag sy deure oop. Die Lentegeur- Intermediêre Covid-19-sorgfasiliteit in Mitchells Plain is een van vele ingrypings van die Wes-Kaapse departement van gesondheid om te help met die aanvraag wat die tweede golf van die pandemie meebring. Nomafrench Mbombo, die provinsiale minister van gesondheid, het die hospitaal op die perseel van die Lentegeur Psigiatriese Hospitaal Dinsdag besoek. Mbombo sê die fasiliteit bied 200 beddens wat elk met suurstof-toevoerpype toegerus is. “By die Hospitaal van Hoop, wat voorheen by die Kaapstad Internasionale Konferensiesentrum ingerig was, het ons sowat 860 beddens gehad. Ons teiken is om vir die tweede golf plek vir altesaam 900 beddens te maak.” Die veldhospitaal is vir pasiënte van oral in die metropool, maar hulle kan net by die hospitaal toegelaat word as hulle ’n verwysing van ’n ander gesondheid­sentrum het. Alan Winde, premier van die Wes-Kaap, sê die provinsiale regering doen sy allerbes om met die stygende syfers te cope. “Maar ons is steeds onder geweldige druk weens die nuwe variant wat so maklik versprei.” Behalwe die veldhospitaal by die Lentegeur-hospitaal is daar ook die een in Brackenfell wat bekend is as die Brackengate-hospitaal van Hoop­. Dié hospitaal het 336 toegeruste beddens. Die bedkapasiteit vir Covid-19 is ook in bestaande hospitale in Mitchells Plain met 136 beddens vermeerder. By die Sonstraal-hospitaal in Drakenstein is 59 beddens ingerig, asook 72 beddens in Vredendal, Hermanus en George. By die Khayelitsha-hospitaal, waar van die siekes Maandag en Dinsdag al in die ontvangsarea behandel moes word, is tente opgeslaan waar mense toelating kry en ontslaan word. Daar is ook van die tente by die Wesfleur-hospitaal aangebring, sê Winde. “Ekstra tente sal opgeslaan word by die Bracken­gate-, Mitchells Plain-, Helderberg-, Eersterivier- en Karl Bremmer-hospitaal. Om dit eenvoudig te stel – die Wes-Kaap sal teen die einde van die week 744 ekstra beddens hê. “Ons is van plan om dit later verder te vermeerder.” Altesaam 103 gesondheidswerkers is by die nuwe veldhospitaal in Lentegeur aangestel. Winde sê hulle is ook in die proses om 1 300 verdere gesondheidswerkers aan te stel. Hulle het ook by die weermag aansoek gedoen om nog gesondheidswerkers beskikbaar te stel.