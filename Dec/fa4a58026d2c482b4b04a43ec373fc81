MEGHAN Markle se hart is in stukke oor haar miskraam. Sy het in Julie vanjaar haar en prins Harry se tweede kind verloor. Die twee is reeds die ouers van die 18 maande oue Archie. Meghan het in The New York Times geskryf sy het ’n skerp kramp gevoel toe sy hul seuntjie se doek omruil. Sy skryf sy het toe sommer onmiddellik geweet sy is besig om ’n miskraam te hê. “Ek het op die vloer geval met hom (Archie) in my arms. Ek het ’n lullaby geneurie om ons albei kalm te hou. “Terwyl ek my eerste kind vasgehou het, het ek geweet ek is besig om my tweede een te verloor.” Die 39-jarige mammie is toe na die hospitaal geneem waar sy en haar man in trane was oor die verlies van hul kleintjie. “Ure later toe ek in ’n hospitaalbed lê en my man se hand vashou, het ek sy palm en kneukels gesoen wat nat was van ons albei se trane. “Ek het na die koue wit mure gestaar en my probeer indink hoe ons hiervan gaan genees.” Sy skryf verder dis byna ondraaglik om ’n kind te verloor. “Om ’n kind te verloor is ’n onuitstaanbare droefheid wat deur baie ervaar word, maar waaroor net ’n handjievol mense praat.”