DIS hoog tyd dat die Westelike Provinsie se sterbelaaide span tot sy volle poten­siaal begin rugby speel. Tot dusver het John Dobson (afrigter) se span vanjaar hopeloos onderpresteer. Die Kapenaars is tans in die vierde plek op die Curriebeker-punteleer. Wanneer die WP Saterdag op Nuweland teen Griekwas te staan kom, sal daar geen rede wees waarom hulle nie met ’n bonuspunt-sege vorendag kan kom nie. Die Poubloues is ná nege games vanjaar nog segeloos. Met ál die talent tot sy beskikking, is daar dus geen rede waarom die Streeptruie nie oortuigend met die besoekers van Kimberley kan afreken nie. Die tuisspan behoort voorlangs versterk te word deur die terugkeer van die kragtige agtsteman Juarno “Trokkie” Augustus. Trokkie het van ’n nekbesering herstel wat hy in die game teen die Lions opgedoen het. Hy behoort weer agter die skrum in die plek van Jaco Coetzee te sak. Coetzee sal waarskynlik na die bank toe skuif, terwyl Siya Kolisi die span weer in die nr. 6-trui sal aanvoer. Trokkie en Kolisi kan ’n gedugte lostrio-kombinasie saam met Johan du Toit vorm. Dié broer van Pieter-Steph du Toit het ook onlangs van ’n besering herstel. Nadat Frans Malherbe hom weens griep aan die vorige game teen die Pumas moes onttrek, behoort dié Bok-vaskopstut weer die skrum te anker. Alistair Vermaak kan ’n kans in die beginspan as loskopstut kry, met nog ’n World Cup-wenner, Steven Kitshoff, wat ’n blaaskans kan kry. Die belowende vaskopstut Sazi Sandi het van siekte herstel. Sandi gaan na verwagting ’n impak van die bank af maak. Die ervare Chris van Zyl gaan straks ’n kans in die beginspan kry as slot in die plek van JD Schickerling. Met die spoedvraat Seabelo Senatla wat beseer is, kan snellers soos Sergeal Petersen en Leolin Zas ook weer ’n kans op vleuel kry. Skakelpaar Angelo Davids, wat tot dusver een van die groot uitblinkers in die WP se agterlyn was, gaan straks vandeesweek van die bank af aangewend word. Tim Swiel het ook van sy harsingskudding herstel en behoort weer saam met Herschel Jantjies die skakelpaar te vorm, met Damian­ Willemse wat die laaste vesting sal beman.