ZINEDINE Zidane, manager van Real Madrid, is ná nog ’n skoknederlaag steeds nie gereed om die handdoek in te gooi nie. Real se nederlaag Dinsdag met 0-2 teen Shakhtar Donetsk­ in die Champions League beteken dat die 13-malige Champions League-kampioen se vooruitsig vir kwalifikasie vir die ronde van die laaste 16 spanne nou twyfelagtig lyk. Die uitslag volg kort op die hakke van Alavés se skoknederlaag Saterdag in ’n La Liga-stryd. Los Blancos is geloot met klubs soos Borussia Mönchengladbach (8 punte), Shakhtar, Real (albei 7 punte) en Inter Milan (5 punte) in groep B. Al vier spanne is nog in ’n posisie om aanspraak te maak op kwalifikasie vir die uitkloprondes. Real moet die pasaangeër, Mönchengladbach, op 9 Desember op sy Santiago Bernabéu-tuisveld klop om sy kanse lewend te hou. “Ek gaan glad nie bedank nie,” het Zidane uitdruklik gesê. “Ons gaan altyd moeilike oomblikke beleef en ons is op ’n laagtepunt, maar ons moet voortgaan. “Ek het die nodige krag om die situasie om te keer en ek sal beslis alles insit om dit te doen. So ook die spelers. “Ons het goed gespeel en ons het meer uit die wedstryd verdien. “Ons moet ons koppe omhoog hou en fokus op die volgende wedstryd.” Dit is hierdie seisoen Real se tweede knou deur Shakhtar in die kompetisie nadat die Oekraïense span die eerste been in Madrid met 3-2 gewen het. Intussen het die Belg Romelu Lukaku twee keer toegeslaan toe Inter Milan Dinsdag Mönchengladbach met 3-2 geklop het om sy span se hoop op kwalifikasie lewend te hou. Dinsdag se ander uitslae: GROEP A Lokomotiv Moscow 1, Red Bull Salzburg 3; Atlético Madrid 1, Bayern Munich 1; GROEP B Shakhtar Donetsk 2, Real Madrid 0; Borussia Mönchengladbach 2, Inter Milan 3; GROEP C FC Porto 0, Manchester City 0; Marseille 2, Olympiakos 1; GROEP D Atalanta 1, Midtjylland 1; Liverpool 1, Ajax 0.