MAG die tyd veilig, geseënd en mooi wees ... Dís die wens van Kaapstad se mayor, Dan Plato, aan inwoners. In ’n Kersboodskap sê Plato Kapenaars moet dié tyd gebruik om bietjie te rus ná ’n baie uitdagende jaar. Hy maan ook inwoners om by die huidige Covid-riglyne te hou. Plato sê almal moet saamwerk en hou by die riglyne om die tweede vlaag van die virus te bekamp. Hy sê: “As ons terugkyk op 2020, sal ons dit altyd onthou as ’n baie moeilike jaar. “Tog moet ons nie ons optimisme verloor nie. Met die aankondiging dat ons tans in ’n tweede golf van die pandemie verkeer, moet ons juis ons volle samewerking gee. Dis in ons almal se belang.” Hy sê besighede kom nou eers terug op hul voete ná die lockdown, maar protokol moet ook daar gevolg word. Plato wens almal ’n geseënde tyd en sê hoop die nuwe jaar kan met hoop en vertroue aangepak word.