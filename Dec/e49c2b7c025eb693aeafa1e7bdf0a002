DIS nou ’n geval van onder blink, maar bo steeds stink. Die mense van Happy Valley het steeds net ’n halwe rede om happy te wees nadat ’n drein wat aanhoudend stront geborrel het, darem skoongemaak is. Die stank van die voortdurend borrelende riool het hulle behoorlik tot naarheid gedryf. Son het Maandag aan die Stad Kaapstad ’n navraag gestuur oor die probleem met die dreine en is later ingelig die Stad se Melton Rose Sewer Depot het die probleem gister getakel. Die Stad het ook bevestig hy weet van die probleem nadat hy klagtes daaroor ontvang het. Volgens die Stad is die dreine so twee of drie weke gelede skoongemaak. Maar Sharaat Ismael sê die skoonmaak is net ’n korttermyn-oplossing. Hy woon in Blue Bell Crescent, waar die water met die drywende stinkers steeds in damme lê. Ismael sê: “Hier is nog mense wat nie by hul huis kan uitkom nie omdat die water tot binne-in hul jaart lê. “In Leeubekkiestraat is die dreine skoongemaak, maar die pad lê nog vol riool en ander vullis. “Daar is dreindeksels wat ook nog vervang moet word. Hoe langer dit oop lê, hoe groter word die risiko dat ’n kind daarin kan val.” Hy smeek: “Ons doen ’n beroep op die Stad om beter te doen. Ons kan nie só lewe nie. Ons gaan siek raak.” Toe Son aanvanklik van die probleem bewus geraak het, het Maria Nero gesê: “Nadat ons gestem het, dan hoor ons niks van hulle nie. “Dan moet ons in die gemors bly en dit gaan jaar ná jaar so. “As ons geraas maak daaroor, dan kom hulle, maar is net so gou weg. “Ons wil hê hulle moet dit kom regmaak, nie verskonings maak nie. “Ons kan nie só bly nie. “Dis ’n gevaar vir ons gesondheid. Kinders kan nie eens buite speel nie oor die vuil water so gevaarlik is.” Wurms Nero voel nie alleen so nie. Haar buurvrou Marencia Rooi is al rooi van frustrasie. “ ’n Mens kan nie meer eet nie. Die stront kom tot binne-in jou huis. Ons koppe en mae pyn ook. “Hier kom wurms uit die water uit.” 