DIE Wes-Kaapse departement van gesondheid se nooddienste (EMS) het ’n aanval op paramedics sterk veroordeel. Die twee manlike paramedici is Maandagoggend 03:30 in Beacon Valley, Mitchells Plain aangeval toe hulle uitgeroep is om ’n pasiënt by te staan. Deanna Bessick, ’n EMS-woordvoerder, sê die paramedics het net voor die pasiënt se huis gestop toe ’n man in hul rigting aangehardloop kom. ’n Dwaalkoeël het toe een van die paramedici in die bors getref. Bessick vertel: “Gelukkig het die paramedic ’n koeëlvaste baadjie aangehad en dit het sy lewe gered. “Daar is geen beserings aangemeld nie, behalwe die kneusing wat veroorsaak is op die plek waar die koeël hom getref het.” Volgens Bessick is die paramedic erg deur die voorval getraumatiseer. Hy moes berading ontvang. Gesteek “Hierdie was nie die eerste ordeal wat die betrokke paramedic al beleef het nie. “Hy is al voorheen in dieselfde area met ’n mes gesteek en is deel van die Tafelsig-projek waarmee daar gepoog word om met die buy-in van die gemeenskap dienslewering in die area te verbeter,” sê sy. Bessick het ’n beroep gedoen op mense met inligting oor die voorval om dit by die polisie aan te meld. Die voorval is ook onder die aandag van die polisie gebring. 