HEIDELBERG. – Maandagoggend is ’n jong ma dood gevind in die dorp se aanhoudingselle – skaars drie maande nadat ’n bejaarde man van Slangrivier in dieselfde selle dood aangetref is. Die lewelose liggaam van Chevon September (30), ’n ma van twee, is ná 05:00 ontdek. Kraag Die skokkende nuus het soos ’n veldbrand deur die dorp versprei en tot gevolg gehad dat ’n groep inwoners buite die polisiestasie begin saamdrom het. James Gelderbloem, wyksraadslid, het die familie buite die polisiestasie ondersteun. Dié nuus – asook die vroeëre bewerings dat ander inwoners gesterf het nadat polisielede hulle aangerand het, maak die inwoners nou bloedig warm onder die kraag. Die oorsaak van September se dood is nog nie amptelik bekend nie, maar daar word beweer sy het haar met haar hemp opgehang. Die plaaslike polisie, asook kapt. Malcolm Pojie, Suid-Kaapse polisiewoordvoerder, het tot dusver nie veel inligting verskaf nie. Pojie het net gesê dat alle navrae na die onafhanklike polisieondersoekdirektoraat (Opod) verwys word aangesien dié liggaam die ondersoek moet behartig. Navrae is aan Opod nasionaal sowel as provinsiaal gerig, maar geen terugvoer is teen druktyd gister ontvang nie. Die oorledene se ma, Edith, het saam met Isaac Mini, Chevon se jongste kind se pa, tevergeefs by die polisiestasie gewag om die liggaam te sien. Edith sê sy het baie vrae. Sy vertel dit was nie die eerste keer dat haar dogter in die selle beland nie. “Wat ek nie verstaan nie, is dat sy vele kere hier beland het, maar nog nooit voorheen probeer het om haar lewe te neem nie.” Chevon is buite hul huis gearresteer. Sy het die polisielid na bewering gesmeek om haar te los sodat sy haar babadogter kan borsvoed. Volgens Gelderbloem het lt.kol. Sipho Dyani, plaaslike stasiebevelvoerder, teenoor hom genoem Chevon is vir oproerige gedrag in die openbaar in hegtenis geneem. Kommissaris Dyani het geen kommentaar aan die koerant gegee nie. Pojie het bevestig sy is vir oproerige gedrag gearresteer. Gelderbloem het gesê eerw. Chris Nissen, kommissaris van die Suid-Afrikaanse Menseregtekommissie, sou later gister die familie en die polisiestasie besoek.