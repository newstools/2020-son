SLOT gaan kykers op ’n reis van misterie, intrige en spanning neem. Die nuutste plaaslike kyk­NET-riller loop oor vyf weke en begin in Januarie 2021. Dit handel oor ’n briljante en gerekende psigiater wat ’n terapie ontwikkel wat onmiddellik pasiënte se onderbewussyn kan binnedring om sodoende toegang tot onderliggende traumas te gee. Weens die onwettige aard van die dwelm bied sy in die geheim wegbreek-terapiesessies aan. Wat sy nie besef nie, is dat die volgende vier dae haar en drie oënskynlike pasiënte se lewe onherroeplik sal verander. Dié moderne sielkundige riller kyk na die lewens van herkenbare karakters wat ’n aweregse, unieke ervaring beleef. Jozua Malherbe (Griekwastad, Bloedbroers), regisseur van die reeks, verduidelik: “Ons het beoog om ’n misterie-riller te skep wat hom afspeel in ’n milieu wat nie aan almal bekend is nie. “Ons hoop dat kykers hulself deur hierdie ervaring kan geniet en vasgevang raak in die karakters, asook hoe die storie bewustelik en onbewustelik ontvou.” Malherbe beloof dat die riller-reeks jou vasgenael voor die kassie gaan hou. “Hierdie interessante spanningsriller sal kykers beslis vasgenael hou. “Veral ook hoe die akteurs hulself in hul karakterisering verdiep het. “Die reeks van vyf episodes maak uiteindelik basies ’n speelfilm van 125 minute, wat die formaat is waarin ek vanweë my vorige ervaring op my gemaklikste is. “Elke episode vorm deel van die groter verhaal, die geheelbeeld wat vir die kyker oor die verloop van vyf weke uiteindelik, tot groot verligting, bymekaar pas,” voeg Malherbe by. Die rolverdeling bestaan uit Rolanda Marais, Brendon Daniels, Greta Petersen, Albert Pretorius en Trudy van Rooy.