TWEE gevangenes, wat weens ernstige oortredings agter tralies was, waaronder verkragting, het uit 'n gevangenis in Makhanda in die Oos-Kaap ontsnap. Dit het gelei het tot 'n massiewe jagtog. Singabakho Nxumalo, woordvoerder van korrektiewe dienste, sê Luzuko Sabatha (37) en Lonwabo Ngqokuwana (36) het gister ontsnap. Hulle dien vonnisse uit vir ontvoering, aanranding, verkragting en veediefstal. "Die polisie is tans op soek na hulle. Wanneer 'n gevangene vir misdade gevonnis is en dan uit die tronk ontsnap, wys dit die erns van die gevaar wat hy vir die samelewing inhou. 'n Ondersoek oor hoe hulle ontsnap het, is aan die gang," het Nxumalo verduidelik. Verlede week het Thabo Muyambo van Mosambiek en Johannes Chauke van Zimbabwe uit die Kgosi Mampur-korrektiewe sentrum in Pretoria ontsnap. Muyambo het lewenslange tronkstraf uitgedien nadat hy tronk toe gestuur is vir 21 misdade wat verkragting, roof en ontvoering insluit, en Cahuke het ‘n 20 jaar vonnis uitgedien vir huisbraak. - News24 