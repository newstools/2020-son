DAAR sal nie in Mohamed Salah, Egiptiese sterdoelskieter, se pad gestaan word as hy die Liverpool-sokkerklub wil verlaat nie. Salah se toekoms was dadelik die groot besprekingspunt nadat Liverpool in Sondag se Engelse Premierligawedstryd teen West Brom met ’n gelykop uitslag tevrede moes wees. Dié Egiptenaar het ook ’n stryd beleef wat hy liewer sal wil vergeet toe die spel op Anfield met 1-1 eindig. Jürgen Klopp is in onderhoude daarna gepeper met vrae oor Salah se toekoms by die klub. Dít nadat Salah in ’n onderhoud gesê het hoe baie hy die Spaanse klubs Real Madrid en Barcelona bewonder. Klopp het gesê: “Ek dink ál rede om Liverpool op die oomblik te verlaat, is die weer. Watter ander redes kan daar tog wees? “Hierdie is een van die grootste klubs in die wêreld, ons betaal goeie geld, ons het ’n sensasionele stadion met uitstekende ondersteuners. Jy kan nie mense forseer om te bly nie, maar dit is hoe dit is. “Ons maak veranderinge en bring spelers in en as ’n speler wil loop, kan ons hom nie terughou nie. Dit gaan net my verstand te bowe waarom iemand sal wil loop.” In Liverpool se vorige game­ waarin hulle Crystal Palace met 7-0 geklop het, is Salah as plaasvervanger ingepas en hy het twee doele aangeteken. Hy is ook Liverpool se rekord-doelskieter in die Champions League.