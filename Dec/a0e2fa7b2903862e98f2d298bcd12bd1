MANCHESTER United se spelers se gees is tans goed sedert hulle Leeds United ’n groot pak slae gegee het. Ole Gunnar Solskjær, manager, het egter sy span gewaarsku om steeds op sy hoede te wees vir ’n Wolves-span met baie kwaliteit. Die Red Devils en Wolves pak mekaar vandag op Old Trafford. United het sy beste ver­toning in vanjaar se Engelse Premierliga op Old Trafford opgedis deur Leeds met 6-2 te klop, maar Solskjær meen sy span moet standvastig bly teen die Wolves en nie dinge laat lostorring nie. “Wanneer jy in jou vorige wedstryd op Old Trafford ses doele aangeteken het, is ek seker die manne sal baie daarna uitsien. “Ons het al baie taai wedstryde teen hulle (Wolves) gehad en ons het begin ver­beter. Ons het beter en beter geraak deur oplossings in verskillende wedstryde te vind. “Maar ons weet dat Wolverhampton oor goeie kwaliteit beskik en hulle gaan ons probleme besorg as ons dinge té los gaan maak. Ons moet ’n plan aanmekaar sit,” het Solskjær gesê. Solskjær was vol lof vir die nuweling Edinson Cavani, wat drie doele aangeteken het en ’n bydrae tot twee gemaak het in sy laaste agt ligawedstryde. Dié 33-jarige doelskieter van Uruguay hanteer volgens Solskjær die druk van die klub se ikoniese nr. 7-trui heel goed. Cavani dra die trui wat deur United-legendes soos George Best, Eric Cantona, David Beckham en Cristiano Ronaldo gedra en oor die wêreld heen bekend gemaak is. “Toe ek die eerste keer met hom praat, het hy my gevra of hy dié nommer op sy trui kan dra. Ek het hom al dopgehou en ek het geweet hy sal die druk kan hanteer wat daai nommer bring. “Hy is noukeurig en professioneel. Hoe hy homself voorberei is ’n bewys van hoekom hy so ’n goeie loopbaan beleef ten spyte van sy ouderdom. Hy is steeds een van die fiksste spelers in ons groep.”