DIE polisie in die Oos-Kaap is op soek na die aanvallers van ’n bejaarde egpaar in die Kirkwood-omgewing. Vyf verdagtes, gewapen met messe, het die slagoffers oorval nadat hulle die naweek by hul plaashuis ingebreek het. Hulle het die 83-jarige man in sy arm gelem en toe met 'n vuurwapen en ammunisie weggekom wat in die kluis gebêre was. Sy 80-jarige vrou is ongedeerd gelaat. Die aanvallers het ook huishoudelike items geneem. Sers. Majola Nkohli, ’n polisiewoordvoerder, bevestig ’n saak vir huisroof is geopen. “Die verdagtes is steeds op vrye voete. Die polisie vra enige iemand met inligting wat kan lei tot die inhegtenisneming van die verdagtes om die ondersoekbeampte te kontak. "Die inligting kan ook anoniem by die Stop Misdaad-nommer 08600 10111 gedeel word."