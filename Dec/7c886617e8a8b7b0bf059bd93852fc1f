JY IS slegs so goed soos jou laaste wedstryd, lui ’n bekende spreekwoord in sport. Die Protea-krieketspan van Mark Boucher (afrigter) en Quinton de Kock (kaptein) sal vir seker dié gesegde beaam omdat hulle ’n bra droewige 2020 met ’n oortuigende oorwinning van ’n beurt en 45 lopies oor Sri Lanka kon afsluit. Toe Boucher aan die einde van 2019 sy eerste toets teen die Engelse op Centurion maklik gewen het, was die krieketpubliek reg vir die begin van ’n nuwe, goue era. Vanjaar was egter grotendeels vergeetlik vir die Pro­teas, sowel as vir Krieket Suid-Afrika (KSA). Joe Root se Engelse span het van agter af teruggekom en die reeks met 3-1 beklink. Faf du Plessis het die tuig as toetskaptein neergelê en Vernon Philander het sy uittrede uit toetskrieket aangekondig om ’n kontrak met die Engelse graafskap Somerset te aanvaar. Die manne van Eoin Morgan, die Engelse kaptein in T20- en ODI-krieket, het die T20-reeks met 3-0 gewhite-wash voordat hulle die ODI-reeks met 1-1 gedeel het. Kort op die Pommies se hakke was die Aussies van Aaron Finch wat vir twee witbalreekse kom besoek aflê het. Die besoekers was met 2-1 baas in die kortste weergawe van die spel, maar De Kock se span was met 3-0 baas in die eendagwedstryde in Maart. Die Proteas was aan die begin van hul afseisoen toe die corona-virus die wêreld met ’n venynige opslagbal teen die kop getref het. Toere na Indië en die Wes-Indiese Eilande moes gekanselleer word, maar tog was krieket daarna gereeld in die nuus – ongelukkig vir ál die verkeerde redes. Dit was in dié tydperk dat die gesprek rondom #Black­LivesMatter in sport en die alledaagse samelewing vlamgevat het. Lungi Ngidi het in ’n Zoom-mediakonferensie gesê hy sal die kwessie rondom #BLM opbring wanneer die Proteas weer in spanverband sou vergader. Dít het toe behoorlik in ’n politieke storm ontaard. Die driespan-wedstryd in Julie was ook ’n antiklimaks. Dít wat in KSA-raadsale gebeur het, het die hooftrekke gemaak eerder as wedstryde in stadions soos Nuweland, Bolandpark en Centurion.