VLADISLAV Heric, coach van Cape Town Spurs, sê hy is gelukkiger oor die reaksie van sy spelers as die sokkerklub se eerste punt van die seisoen. Spurs het Sondag met 1-1 gelykop gespeel teen Polo­kwane City, wat met die kern van sy Premierliga-spelers van laas seisoen gespeel het. Riyaad Norodien het laat in die wedstryd die deurbraak vir die Kaapse span gemaak, maar hul voorsprong en vreugde was van korte duur. Dis omdat Mpho Mvelase minute later die ewewig vir die Rise and Shine herstel het. Heric sê: “Al was dit teleurstellend om so gou ons voorsprong te verloor, is dit die karakter van die spelers wat verblydend is. “Kyk, ons sit met iets soos 13 o. 23-spelers en hulle het my iets gewys wat my baie gelukkig maak. “Ek is sommer baie tevrede met die manier hoe hulle my instruksies op die veld probeer uitvoer het. Dit sê vir my baie van hul gehalte en karakter. “Daar is beslis iets om op te bou vir die toekoms.” Intussen het medespanne van die Kaap soos Cape Town All Stars en Cape Umoya United onderskeidelik ’n gelykop uitslag en ’n sege in hul openingstryde behaal. Stars, wat Toriq Losper, ’n produk van die Ajax-akademie op sy boeke het, het met 1-1 gelykop gespeel teen JDR Stars, terwyl Umoya op sy beurt verras het deur TS Sporting met 3-2 in die Kabokweni-stadion te kelder. Nasief Morris, coach, se Steenberg United-span pak Sporting vandag in Idas Valley in sy eerste wedstryd.