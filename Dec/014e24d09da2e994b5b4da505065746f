DIE Karoo is ’n magiese plek. Dit is enig in sy soort, ’n plek wat digters na die pen laat gryp en mense weer en weer laat terugkeer. Maar wat is dit van die Karoo wat dit so spesiaal maak? In Karoobewoners, ’n splinternuwe program wat van 5 Januarie 21:00 op kyk­NET (DStv-kanaal 144) te sien is, gaan die inwoners persoonlike stories deel oor ’n plek wat op die oog af lyk asof die tyd dit vergeet het. Ons gaan inloer by ingeburgerdes en inkommers, en meer uitvind oor hul lief en leed en die alledaagse bestaan in die dor en droë Karoo. Die reeks skop af in Montagu, waar Petrus en Liana hul droom uitleef en hul gesin op die gasteplaas Kogman & Keisie grootmaak. Jacques en Hein wys ook die pragtige Kaaps-Hollandse huis wat uit 1854 dateer en wat hulle tot in sy volle glorie gerestoureer het. Van die ander programme in die reeks fokus op die wêreldbekende keramiekkunstenaar Hylton Nel, die Prince Albert Vastrappers, Lizzy Snoek en haar tradisionele kos en ’n paartjie wat ’n verlate huis in ’n oase vir kunstenaars omskep het. Suzanne Stevens, adjunk-uitvoerende beampte van BrightRock, sê: “Ons hou daarvan om stories te deel oor hoe mense hul lewe aangepas en verander het omdat ons glo dat verandering nuwe geleenthede bring. “Om die waarheid te sê, dit lyk asof Suid-Afrikaners ’n enorme kapasiteit het vir verandering maak, geleenthede raaksien en nuwe en vars maniere van dink aangryp. “Dit alles kan nie méér waar van die mense van die Karoo wees nie. Karoobewoners deel die stories van diverse mense wat nuwe en interessante dinge doen. “Dit ondersoek lewensreise, mense se gewilligheid om te verander en hoe sommige van hulle selfs internasionaal erkenning ontvang het, als vanuit die stilte en afgesonderdheid van die Karoo. “Ons hoop kykers gaan hierdie stories so inspirerend vind soos wat ons dit vind.”