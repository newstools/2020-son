DIE ikoniese houtlosies in die Bolandstadion kan binnekort gesloop word. Die houtlosies wat tydens die Fidentia-borgskap meer as ’n dekade gelede opgerig is, gaan dalk plek maak vir die hoofkwartier van die pas gestigte Boland-rugbyinstituut. Die losies word al vir jare as gevaarlik beskou omdat min of geen instandhouding aan die strukture gedoen is nie. Ivan Pekeur, president van die unie, het laat deurskemer hy het met die beamptes van die maatskappy UXI onderhandel oor die sloping van die losies. Koste UXI het ’n samewerkingsooreenkoms met die unie aangegaan vir die bedryf van die instituut. Volgens Pekeur praat die unie met die beamptes van die maatskappy oor die houtlosies. Indien daar ’n besluit geneem word, sal die maatskappy alle koste dek. “Die losies is reeds die afgelope paar jaar die onderwerp van groot kommer vir die unie omdat dit onveilig is. “Die hoofrede daarvoor is hoë instandhoudingskoste. “Ons sal sien hoe die dinge uitwerk in die nuwe jaar,” sê Pekeur. Hy het ook bekend gemaak dat aansoeke vir poste by die instituut sterk invloei. UXI sal binnekort die afrigters aankondig. Son verneem die koste vir aansluiting by die instituut beloop R60 000 per jaar. Daar is reeds kandidate wat ingeskryf het. Ingedien Die instituut is oop vir beide seuns en meisies wat 18 tot 20 jaar oud is. Aansoeke vir werk by die instituut, asook om as speler in te skryf, kan by Klaas Cloete, bestuurslid van die Boland-rugbyunie ingedien word.