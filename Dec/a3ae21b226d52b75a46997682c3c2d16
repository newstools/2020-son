HERSCHEL Jantjies is heeltemal uit die Westelike Provinsie se groep weggelaat vir Saterdag se Curriebeker-kragmeting met die Lions op Ellipark. Godlen Masimla is in die Streeptruie se beginspan op skrumskakel ingesluit. Hy vorm ’n nuwe skakelpaar saam met die losskakel Tim Swiel. Damian Willemse, wat laas week met sy stelskoppe in die nederlaag van 20-22 teen die Blou Bulle op Nuweland gesukkel het, word op heelagter in die plek van die beseerde Warrick Gelant ingespan. Ruhan Nel kry vir die eerste keer vanjaar in die CB-seisoen kans in die beginspan op buitesenter. Die Blitsbok vorm ’n nuwe kombinasie in die middelveld met Dan du Plessis, wat na binnesenter skuif. David Meihuizen (slot), Marcel Theunissen (losvoorspeler) en Paul de Wet (skrumskakel) ten onder die groep spelers wat van die bank aangewend kan word. John Dobson, die WP-breier, sê dat sy span die uitdaging wat in Johannesburg wag wil aangryp. “Ons weet dat ons dié naweek vir 80 minute op ons beste sal moet wees as ons die uitslag wil kry waarna ons soek. “Ons het goed voorberei vir die game en almal sien uit na die geleentheid om te wys wat dit vir ons beteken om vir WP te speel,” het hy gesê. Die WP-span is: Damian Willemse, Seabelo Senatla, Ruhan Nel, Dan du Plessis, Angelo Davids, Tim Swiel, Godlen Masimla, Juarno Augustus, Ernst van Rhyn, Siya Kolisi (k), JD Schickerling, Salmaan Moerat, Frans Malherbe, Bongi Mbonambi, Steven Kitshoff. BANK: Scarra Ntubeni, Ali Vermaak, Neethling Fouche, David Meihuizen, Marcel Theunissen, Johan du Toit, Paul de Wet, Tristan Leyds, Jaco Coetzee, Kade Wolhuter, Rikus Pretorius.