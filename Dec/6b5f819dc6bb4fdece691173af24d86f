OUDTSHOORN. – Die krieketlegende Raymond Avontuur is hierdie week ter ruste gelê. “My pa het ’n vol lewe gelei en ons gun hom die rus.” Só het Natalie Koopman, dogter van die 72-jarige Avontuur, op sy begrafnisdiens in die Assembly of God-kerk gesê. Avontuur was een van die beste krieketspelers wat Oudtshoorn en die SWD nog opgelewer het. Die legende is op 13 Desember in ’n hospitaal in George aan Covid-19 oorlede. Volgens Avontuur se tweede jongste seun, Clyde, was sy pa se grootste bydrae tot hul lewe die feit dat hy die evangelie van Christus aan al sy kinders gebring het. Ontwikkeling “Hoewel ons vandag stukkend is, is ons seker dat Covid-19 nie die laaste sê in my pa se lewe gehad het nie.” Volgens Clyde was dit sy pa se lewensfilosofie om andere te help. Volgens hom is daar niemand in die SWD wat ’n groter bydrae tot die ontwikkeling van krieket in die streek gelewer het nie. Die erepresident van Krieket SWD, Simon Swiegelaar, het Avontuur in sy huldeblyk by ’n troosdiens in die Verenigende Gereformeerde Kerk as sy “krieketkind” beskryf. Swiegelaar was Avontuur se eerste afrigter – toe dié nog op laerskool was. In die troosdiens het die pastoor mense gemaan om die maatreëls te gehoorsaam wat pres. Cyril Ramaphosa aangekondig het en saans ná 23:00 tuis te bly. “Die president bring ons net terug na die ou mense wat gesê het die nag is daar om te slaap.”