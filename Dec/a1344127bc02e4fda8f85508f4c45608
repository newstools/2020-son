DIT is ’n koes-koes poging, Proteas! Terwyl die Proteas van alle kante geloof sowel as gekritiseer is vir hul gebalde vuiste ter ondersteuning van die Black Lives Matter-beweging (BLM), móét die volgende vraag gevra word. Waarom het hulle dan nie gekniel óók nie? Dit kom voor as ’n lafhartige gebaar wat geen respek vir BLM toon nie. Wêreldwyd toon sportlui hul respek deur te kniel, so, waarom nie die Proteas nie? Die simboliek van BLM is juis om te kniel. Wat is dan nou só moeilik om in solidariteit te wees met hul broers? Daar is dus geen twyfel dat oudregter Judge Zak Yacoob, voorsitter van Krieket SA, se tussentydse raad nie tevrede sal wees met dié halwe poging van die Proteas nie. Die spelers het Saterdag voor die begin van die eerste toets teen Sri Lanka op Centurion eerder met die gebalde vuis in die lug, soos Nelson Mandela en sy vrou Winnie, die wedstryd betree. Die besluit om nie te kniel nie, moet gesien word as ’n teken van die verdeeldheid oor die aangeleentheid in die span. Die druk het in aanloop tot die toets aansienlik op die span opgelaai deurdat die tussentydse raad gesê het dat, al kan hy die span nie dwing om te kniel nie, hy die spelers wel aanmoedig om wel te kniel ter ondersteuning van BLM. Wat meer verwarring veroorsaak, is die spelers se verklaring, voor die wedstryd, waarin hulle reeds verskonings maak vir die gebalde vuiste. “Ons besef ons aksies sal waarskynlik lei tot kritiek uit sekere gemeenskappe, maar ons werk om die span te prioritiseer en om eerlik te wees oor ons eie reis om te leer. Ons maak besluite waarvan ons as ’n span en as individue te goeder trou eienaarskap kan neem,” lees die verklaring. Volgens die spelers is die besluit om met ’n gebalde vuis te staan in ’n demokratiese proses geneem. “Ons erken dat gebare geskiedenis en kontekste het. Bykomende betekenis kan as positief, sowel as negatief beskou word, aangesien die gebare oop is vir waninterpretasie. “Simbole dien ook die doel om gedeelde waardes en betekenis oor te dra.” Teen druktyd het die tussentydse raad nog nie ’n verklaring uitgereik nie.