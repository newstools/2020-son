DRIE vermeende grootkoppe in die onderwêreld is gisteroggend in hegtenis geneem en het vroeg in die Kaapse landdroshof verskyn. Jerome “Donkie” Booysen, Mark Lifman en Wil­liam Stevens se arrestasie kom nadat die nasionale vervolgingsgesag lasbriewe uitgereik het in verband met die moord op Brian Wain­stein, die ou wat die bynaam “Steroid King” gehad het. Hulle is ook aangekla van sameswering om moord te pleeg en geldwassery. Voorwaarde News24 het gisteroggend berig hul saak in die Kaapstadse landdroshof, waar hulle om borgtog sou aansoek doen, is weens ’n bomdreigement verdaag. Die drie het wel ná die uitstel weer in die hof verskyn. Hulle is op borgtog van R100 000 elk vrygelaat, op voorwaarde dat hulle elke Maandag tussen 08:00 en 18:00 by die polisie aanmeld. Wainstein is in Augustus 2017 in sy huis in Constantia ten aanskoue van sy kind en vrou doodgeskiet. Die staat het aangevoer hy het ’n getuie wat die beskuldigdes in die middel van die misdaad plaas. Die staat voer ook aan Lifman het vir die hit betaal. Hy het na bewering die geld gegee aan Booysen, wat Stevens betaal het. Son het in Junie berig Fabian Cupido is in die Kaapstadse hooggeregshof gevonnis vir sy betrokkenheid by die moord nadat hy ’n pleitooreenkoms met die staat aangegaan het. Hy is 25 jaar tronkstraf opgelê vir moord, 5 jaar vir die onwettige besit van ’n vuurwapen, 5 jaar vir geldwassery, 3 jaar vir sy betrokkenheid by ’n bende en 2 jaar vir die onwettige besit van ammunisie. Cupido het erken hy en Chestlyn Adams, sy voormalige medebeskuldigde, het op 17 Augustus 2017 ’n vergadering by Goodhope Tyres­ in Mitchells Plain bygewoon. Op dié byeenkoms, saam met lede van die 27’s-bende, is die moord op Wainstein in sy huis in Constantia beplan. Die samesweerders het glo besluit Adams sou die sneller trek. Cupido sou die getaway driver wees. Booysen, Lifman en Stevens se saak is vir verdere ondersoek tot 9 Februarie uitgestel.