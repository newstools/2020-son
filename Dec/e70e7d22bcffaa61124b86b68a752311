’N PA van drie wat aan onsedelike aanranding skuldig bevind is, is verlede week in die Oudtshoorn-streekhof onder huisarres geplaas en ’n opgeskorte vonnis van vyf jaar gevangenisstraf opgelê. Pieter Jacobs (33) van Royal Heights, Calitzdorp, het in ’n pleitverduideliking erken hy het ’n 18-jarige vrou platgeduik en met sy klere aan bo-op haar gaan lê. Die staatsaanklaer, Nadia Arnolds, het aanvaar hy het skuld erken en dat dit as ’n mate van berou gesien moet word. Volgens haar sal ’n algeheel opgeskorte vonnis, soos die korrektiewe beampte aanbeveel het, egter nie gepas wees nie omdat Jacobs ook ’n lang lys vorige veroordelings het. Streeklanddros Daniel Boks het in sy vonnisoplegging gesê Jacobs is gelukkig dat hy en die klaagster nog hul klere aangehad het en dat hy hom nog ’n kans sal gee om buite die tronk te rehabiliteer. Dit was Jacobs se eerste seksuele misdryf. Hy het al ’n lewe geneem en is tot dusver middelmatige vonnisse opgelê. In die hof het hy oop kaarte gespeel en dit was gevolglik nie nodig vir die klaagster om ook te kom getuig nie. Jacobs is gevonnis tot vyf jaar gevangenisstraf, wat in geheel vir vyf jaar opgeskort is. Verder is hy tot drie jaar korrektiewe toesig gevonnis. Dit behels vir die volle drie jaar huisarres 24 uur per dag, behalwe vir werk- en kerk-doeleindes. Jacobs moet hom weerhou van alkohol en dwelms en 18 uur per maand gemeenskapswerk doen.