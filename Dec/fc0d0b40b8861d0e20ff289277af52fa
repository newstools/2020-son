DIE Wêreldgesondheidsorganisasie (WGO) het Dinsdag gesê hy praat met die medisynereuse Pfizer en Moderna oor goedkoper corona-virus-inentings in armer lande. Die Covax Facility, ’n internasionale liggaam wat billike toegang tot Covid-19-entstof wêreldwyd wil verseker wanneer dit beskikbaar word, beoog om teen die einde van volgende jaar sowat twee miljard dosisse beskikbaar te stel. Die Wêreldgesondheidsorganisasie (WGO) rugsteun die liggaam. Covax het reeds honderde miljoene dosisse moontlike entstof verseker wat deur AstraZeneca, Novavax en Sanofi-GSK ontwikkel word. Die senior raadgewer van die WGO, Bruce Aylward, het gesê die organisasie kyk na ’n reeks ander entstowwe, sowel as die huidige voorlopers. Hy het gesê die WGO is “in gesprek” met Pfizer en Moderna oor die vraag of hul produkte deel kan uitmaak van “vroeë ontplooiing van entstowwe”. Maar, het hy benadruk, “ons moet ook seker maak dat dit teen pryse is wat geskik is vir die bevolkings wat ons probeer bedien en die lande wat ons probeer help.” Die Amerikaanse farmaseutiese reus Pfizer het saam met die Duitse BioNTech die eerste corona-virus-entstof geskep wat regulatoriese goedkeuring in ’n aantal Westerse lande gekry het. Inentingsveldtogte het reeds in Brittanje en Amerika begin. Na verwagting sal die Moderna-entstof ook vinnig goedkeuring kry. Albei entstowwe gebruik cutting-edge tegnologie en albei is in fase III-proewe baie effektief – maar dit sal na verwagting duur wees. Aylward het egter die openbare kommentaar van Albert Bourla, hoof van Pfizer, verwelkom waarin hy gepraat het oor die verlaging van pryse vir lande met lae inkomste. "Hy het gesê ons is daartoe verbind om seker te maak dat ons produkte wêreldwyd gebruik word. Ons besef dit moet teen die regte prys wees om dit te kan laat werk," het Aylward gesê. “Daar is dus 'n sterk verbintenis van Pfizer om dit te kan doen.” Covax wou ’n diverse portefeulje van entstowwe hê en sou “enige produk met demonstreerbare doeltreffendheid, veiligheid en gehalte oorweeg”, het hy bygevoeg. Die entstowwe wat deur China en Rusland ontwikkel is, kan ook beoordeel word vir insluiting “as dit aan die standaarde vir doeltreffendheid en veiligheid voldoen”, het hy gesê. ’n Jaar ná die pandemie, wat wêreldwyd meer as 1,6 miljoen lewens geëis het, het Aylward die afgelope maand die positiewe nuus oor entstof verwelkom. “Daar is lig aan die einde van die tonnel,” het hy gesê. Maar hoewel dié helder lig ál helderder word, is dit 'n lang tonnel”.