ACE Magashule, sekretaris-generaal van die ANC, gaan eerskomende Saterdag voor die party se integriteitskomitee verskyn, het pres. Cyril Ramaphosa bevestig. Ramaphosa het Dinsdag in sy slottoespraak op 'n vergadering van die party se nasionale uitvoerende komitee (NUK) gesê die integriteitskomitee sal terugvoer gee aan die NUK en nasionale werkkomitee. Hy sê daar is ooreengekom dat riglyne gefinaliseer sal word wat toegepas sal word in gevalle waar lede formeel aangekla of skuldig bevind is van korrupsie of ander ernstige misdade. Ramaphosa het ook kommer uitgespreek oor partylede wat die Zondo-kommissie onnodig aanval en het lede versoek om hulle daarvan te weerhou. "Die NUK stem saam dat ons ons waardering vir die werk van die Zondo-kommissie onder moeilike omstandighede moet bevestig." ANC-lede is ook gewaarsku om nie uitsprake in die publiek te maak wat die party verder kan verdeel nie. - News24