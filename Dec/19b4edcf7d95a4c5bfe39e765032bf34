TERWYL haar maatjies popspeel of cartoons kyk, skuif Chardonnae Mia Michaels-Gawie op ’n Saterdag­oggend by ’n radiostasie agter die mikrofoon in. Die sesjarige is medeaanbieder van die kinderprogram Olke Bolke op die gemeenskapsradiostasie Heart­beat FM. Sy is nog net vier maande op die lug, maar het reeds in luisteraars se hart ingekruip. Klein Chardonnae en die medeaanbieder Charissa Botha vertel elke Saterdagoggend lekker stories aan hul luisteraars. Skoolloopbaan Chardonnae het in Vrouemaand by die radiostasie betrokke geraak. En hoewel sy nou maar pas met haar skoolloopbaan begin het, weet sy reeds sy wil wanneer sy groot is ’n “fire-vrou” wees wat ander in die gemeenskap help. Sy vertel: “Ek geniet dit om in die ateljee te wees. “Om te weet duisende maatjies luister na jou.” Chardonnae is nie die enigste in haar familie wat op die radio is nie. Haar pa, Christo Gawie, is geruime tyd al ’n aanbieder by dieselfde radiostasie. Hy sê hy het destyds betrokke geraak omdat dit sy passie is om stories te vertel.