’N SONKRAGPROJEK ter waarde van sowat R1,2 miljard kan die Kannaland-munisipaliteit se finansiële herstelplan ontspoor. Só meen die Wes-Kaapse regering nadat die provinsiale én nasionale tesourie hul kommer uitgespreek het rakende die beoogde projek. Albei tesourieë het vroeër vanjaar gevra dat die projek hersien word nadat hulle ernstige substantiewe en regskwessies gevind het met die tenderprosesse. Deidré Baartman, DA-LPW in die Wes-Kaapse wetgewer en provinsiale woordvoerder oor finansies, ekonomiese geleenthede en toerisme, soek meer antwoorde. Baartman sê in ’n persverklaring sy het die nasionale en provinsiale tesourie gevra om haar departement verder in te lig oor die huidige stand van die projek. Volgens Baartman hang daar vraagtekens oor of die munisipaliteit die Wet op Munisipale Finansiële Bestuur nagekom het in die tenderproses. Baartman vervolg: “Ons het opgelet dat die raad ’n kennisgewing uitgereik het met die doel om verder aan te beweeg met die projek ten spyte van hierdie kommer. “Die provinsiale minister van plaaslike regering, Anton Bredell, het daarna die raad opdrag gegee om nie ’n kontrak met die betrokke kragmaatskappy, InovaSure, vandeesweek te onderteken nie. “Plaaslike regerings is belangrik vir die lewering van dienste aan die Wes-Kaapse inwoners. Hoewel dit belangrik is om werkgeleenthede en krag- en energiesekerheid in die area te bring, kan die raad nie voortgaan met ’n R1,2 miljard-plan wat die munisipaliteit se herstelplan kan belemmer nie.”