MOSKEES wat nie Covid-19-maatreëls kan handhaaf nie, moet liefs hul deure vir eers toemaak. Dis die beroep van die Moesliemse Juridiese Raad (MJC) ná gesprekke met ’n paneel van mediese kenners. Luidens ’n persverklaring van die MJC het hy met die kenners vergader om die impak van die tweede golf van Covid-19 te bespreek. Ná die vergadering het die Fatwa-komitee en die algemene Majlis van die MJC vergader. “Daarna is daar besluit om sosiale byeenkomste summier te staak en te kanselleer. Ons wil mense aanmoedig om virtuele metodes soos Zoom en Skype te gebruik om te vergader.” Die MJC het ook voorgestel dat troues uitgestel moet word. “As dit nie anders kan nie, moet hulle dit op so ’n manier doen dat dit die verspreiding van die virus beperk.” Die raad het ook aanbeveel dat net die nodige mense begrafnisdienste moet bywoon. “Verder vra ons ook dat mense net hul huise moet verlaat wanneer dit absoluut nodig is.” Luidens die persverklaring het ’n paar moskees reeds hul deure toegemaak. “Ons loof hulle omdat hulle verantwoordelikheid neem. Die ander moskees wat ook nie aan die protokolle kan voldoen nie, moet onmiddellik hul deure toemaak vir alle gebedsbyeenkomste. “In die lig van die toenemende styging in infeksies en die dodetal wil ons eintlik almal, insluitend die moskees wat alle maatreëls baie streng toegepas het, aanraai om hul deure toe te maak. “Ons kan vir eers by ons huise die salah doen (bid).”