MANCHESTER United sal nog vir langer met die dienste van die Franse middelveldspeler Paul Pogba kan klaarkom. Dié 2018 Wêreldbekerwenner se agent, Mino Raiola, het nou 'n dramtiese U-draai oor sy kommentaar oor sy kliënt gemaak. Dit nadat hy United se belangrike groepwedstryd in die Champions League teen RB Leipzig in warboel geplaas het met nuus dat Pogba ongelukkig is dié klub so gou as moontlik wil verlaat. United het met 2-3 teen Leipzig verloor en nie die ronde van laaste 16 spanne gehaal nie. Die Red Devils moet tevrede wees met deelname aan die eerste uitklopronde van die Europa League nadat hulle Maandag gehoor het hulle pak Real Sociedad in die ronde van laaste 32 spanne. Oor sy omstrede kommentaar van laas week het Raiola gesê: "Ek het oor volgende jaar se (Europese) somer gepraat. Wanneer dit by Pogba kom raak dinge in Engeland baie sensitief, dalk te sensitief. "Dit is baie moeilik om te sien hoe groot klubs sulke groot verkope van spelers in Januarie gaan doen. Ons sal sien wat gebeur in die komende somer." Pogba het in 2016 Juventus verlaat toe United hom vir £89 miljoen gekoop het. Hy het in nege Engelse Premierligawedstryde vir die seisoen gespeel, maar was net in ses daarvan in die beginspan. Sy kontrak met die klub verstryk in Junie 2022 - daar is egter baie United-ondersteuners wat voel Pogba kan maar vroeg loop. Sy wisselvalligheid op die speelveld is van die redes waarom fans nie baie vertroue in hom inboesem nie. 