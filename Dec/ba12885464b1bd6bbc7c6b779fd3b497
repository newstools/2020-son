VYF mense is dood en vyf beseer in twee ongelukke op die Oos-Kaapse paaie. Die Oos-Kaapse departement van vervoer sê dronkbestuur was vermoedelik die oorsaak van beide ongelukke. ‘n Woordvoerder van die departement, Unathi Binqose, het Vrydag in ‘n verklaring gesê drie mans is laat Donderdagaand dood toe ‘n Tazz met vyf insittendes met ‘n lorrie  gebots het. Die ongeluk het by 'n skerp draai op die R63-pad by Dimbaza naby King William’s Town gebeur. Die ander twee insittendes het beserings opgedoen. Binqose sê verder twee mans is dood nadat ‘n bakkie Vrydag in die vroeë oggendure op pad van King William’s Town na Stutterheim op die R346 ‘n ongeluk gemaak het. Hy sê die bestuurder het na bewering beheer oor die double-cab verloor en in ‘n brug en boom vasgery. Die ander drie insittendes is na ‘n hospitaal gehaas.Die polisie ondersoek sake van strafbare manslag.