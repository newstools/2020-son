SUID-AFRIKA se Deejay Kriel lui die nuwe boks­jaar Saterdagaand in Dallas, Texas, in. Hy boks dan teen Felix Alvarado om die IBF se ligvlieggewigtitel. Kriel is in Maart 2018 as die WBC se minimumgewig-kampioen gekroon toe hy Xolisa Magusha by Emperors Palace aan die Oos-Rand geklop het. Kriel, wat die promotor Rodney Berman geskok het toe hy oomblikke daarna aangekondig het dat hy sy loopbaan in Amerika gaan voortsit, sal op sy allerbeste moet wees as hy kampioen wil word. Alvarado (31) van Nicaragua het heelwat er­varing aan sy kant en het reeds 37 beroepsgevegte agter die blad teenoor Kriel (25) se 18. Alvarado het 35 van sy gevegte gewen en net twee verloor. Hy het boonop ’n indrukwekkende uitkloprekord deurdat hy 30 van sy teenstanders uitgeslaan het. Dit voorspel groot gevaar vir Kriel, wat 16 van sy 18 gevegte gewen het. Hy kon net agt teenstanders droomland toe stuur. Kriel het egter sy enigste twee gevegte in Amerika tot dusver albei met uitklophoue gewen. Hy het eers met Carlos Licona afgeteken en toe met Jesus Fernando Aguirre. Kriel se enigste nederlaag was in sy heel eerste beroepsgeveg toe hy by Gold Reef City met punte teen Colin Tloubatla verloor het.