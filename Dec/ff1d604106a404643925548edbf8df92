DIE pak voorspelers van die rugbyspan van die Westelike Provinsie gaan aansienlik uitgedun wees vir hul Curriebeker-wedstryd Saterdagaand in Bloemfontein teen die Cheetahs. Son het gister by ’n betroubare bron verneem die slot Salmaan Moerat, wat onlangs in isolasie was nadat hy in kontak was met iemand wat positief getoets is vir Covid-19, is intussen self positief getoets vir die virus. Die span se gereelde kaptein, Siya Kolisi, is ook in self-isolasie nadat sy vrou, Rachel, positief getoets is. Kolisi se toets was negatief, maar hy gaan ingevolge Covid-19-protokol die naweek se wedstryd misloop, aangesien hy in kontak was met sy vrou. Rito Hlungwani, die Stormers se voorspeler-afrigter en self ’n voormalige WP-slot, het Maandag in ’n virtuele mediakonferensie bevestig Kolisi sal nie dié week oefen nie en is ook nie beskikbaar om gekies te word vir die Cheetahs-wedstryd nie. Hlungwani het wel Maandag gesê Moerat se isolasie-periode is verby en het erken hy was teenwoordig by die spanoefening. Son het intussen verneem daar is geen kontak gemaak nie en Moerat het (heel waarskynlik) sy positiewe uitslag ná die oefening ontvang. Die 22-jarige Moerat speel vanjaar baie goeie rugby en het beïndruk met die fisieke aspek van sy spel, wat vanjaar ’n nuwe dimensie gevind het. Hy is beloon met ’n call-up vir die Groen-en-goud-wedstryd en sou waarskynlik saam die Springbokke getoer het sou hulle besluit het om aan die Rugby Kampioenskappe deel te neem. Chris van Zyl sal waarskynlik nou die nr. 4-trui by Moerat oorneem en saam met JD Schickerling die slotpaar vorm. David Meihuizen, ’n be­lowende hemelbesem van 2,08 m en 127 kg, sal dan die slot-posisie vanaf die bank dek. Jaco Coetzee kan Kolisi se plek as oopkantflank inneem, met een van Ernst van Rhyn of Johan du Toit as die ander flank. Juarno Augustus sal weer die agsteman wees, met een van Du Toit of Van Rhyn wat die losvoorspeler op die bank sal wees.