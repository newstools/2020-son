DIE sportgemeenskap in Somerset-Wes is in rou gedompel ná die moord op Ruben Raubenheimer (26) Saterdagnag. Volgens die polisie het die voorval in Rosestraat in die woonbuurt Garden Village gebeur. Daar was glo ’n woordewisseling tussen jong mense wat moontlik tot die moord aanleiding gegee het. Gestuur Raubenheimer is twee keer met ’n skerp voorwerp gesteek en het probeer weghardloop. Hy het nie ver van die toneel af nie beswyk. Die polisie het Sondag­oggend ’n 18-jarige man in die Strand in hegtenis geneem. Hy sal binnekort in die Somerset-Wes-landdroshof verskyn op ’n aanklag van moord. Die dood van die belowende sportman het skokgolwe deur die sportgemeenskap van die Helderberg gestuur. Raubenheimer was nie net ’n talentvolle rugbyspeler wat vir All Saints gespeel het nie, maar ook ’n briljante gholfspeler. Hy was vir jare verbonde aan die SA Gholfakademie en het goeie spel gelewer. In 2011 is hy gekies om die WP se o. 16-gholfspan in ’n driehoekige byeenkoms te verteenwoordig. Hy was toe 15 jaar oud. Raubenheimer se talent is destyds al in gholfgeledere as “iets spe­siaals” beskryf. Hy het nog ’n week gelede aan ’n gholftoernooi deelgeneem om fondse vir die afrigter van die rugbyklub St. George’s in te samel wat aan ’n nierkwaal ly. Verskeie mense was gister geskok toe hulle met Son oor Raubenheimer praat. Misnoeë Denzil Mark Davids, voormalige afrigter van All Saints, sê die gemeenskap is van ’n groot sporttalent beroof. Talle mense het ook in die sosiale media hul misnoeë daaroor uitgespreek. Geen begrafnisreëlings is nou al bekend nie.