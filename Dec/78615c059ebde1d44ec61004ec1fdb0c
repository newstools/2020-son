AMPER 700 mense is al sedert die begin van die feesseisoen op Suid-Afrikaanse paaie dood, het Fikile Mbalula, minister van vervoer, Dinsdag gesê. "Dit is betreurenswaardig dat 690 mense in die tydperk tussen 1 en 20 Desember hul lewens op ons paaie verloor het in vergelyking met 732 oor dieselfde tydperk in 2019," het Mbalula gesê. Drie provinsies het stygings in sterftes getoon. Die Oos-Kaap het met 21,5% gestyg. 96 mense is vanjaar dood in vergelyking met 79 in 2019. In Limpopo is 18,4% meer mense dood. Dit is 90 sterftes in vergelyking met 76 in 2019. In Mpumalanga was daar 'n styging van 15,9% met 73 mense wat gesterf het in vergelyking met 63 in 2019. In die res van die provinsies was daar 'n daling in sterftes. Sterftes in die Wes-Kaap het met 26,6% (69 vanjaar en 94 in 2019) afgeneem, die Noord-Kaap met 23,5%, die Vrystaat met 28,8%, Gauteng met 18,7%, Noordwes met 5,8% en KwaZulu-Natal met 3%. Mbalula het sy medelye met die oorledenes se families gedeel. - TimesLive  