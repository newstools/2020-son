AUSTRALIË en Argentinië het Saterdag in die tweede agtereenvolgende toets in die Drienasiesreeks gelykop gespeel.Die Wallabies en die Poemas het in gietende reën in Parramatta met 16-16 gelykop gespeel nadat die rustydtelling 13-6 in die Argentyne te guns was. In dié twee spanne se vorige kragmeting in Newcastle was die telling 15-15.Reece Hodge het in die doodsnikke ’n kans gehad om die game met ’n langafstand-strafdoel in sy span se guns te beklink. Die Wallaby-heelagter, wat in die vorige twee toetse losskakel gespeel het, het egter mis gekorrel.Die eendeweer het die hantering van die bal deurgaans moeilik gemaak. Die spanne het albei een drie elk gedruk.Die Poemas se regtervleuel, Bautista Delguy, het in die eerste helfte gedruk, terwyl Michael Hooper, die Wallaby-kaptein, in die tweede helfte gaan score het.Delguy, wat elke keer gevaarlik gelyk het wanneer hy in besit gestel is, het in die 34ste minuut agter die Wallabies se doellyn gaan kuier.Die Poemas het ’n puik dryfmaalbeweging uitgevoer voordat hul skrumskakel, Felipe Ezcurra, met ’n uitstekende breekslag vorendag gekom en Delguy weggestuur het vir sy vyfpunter. Die Wallabies het in die eerste helfte die meerderheid van balbesit en gebiedsvoordeel geniet en het talle geleenthede gehad om punte aan te teken. Hulle het egter hulself gefrustreer deur op kritieke tye ongedwonge foute te begaan. Die Poemas se verdediging was nie net rotsvas nie, maar hulle het ook telkemale daarin geslaag om die Aussies se balbesit, veral by die afbreekpunte, te vertraag.Marcos Kremer, die Poemas se fisieke slot, is ná 16 minute met ’n omstrede geel kaart koelkas toe gestuur nadat die skeidsregter, Angus Gardner, beslis het hy het by ’n losgemaal gevaarlik kontak gemaak met ’n speler se kop. Die kykweer het gewys Gardner het dalk te streng opgetree.Toe Hooper hom in die 29ste minuut aan ’n soortgelyke oortreding skuldig maak, het Gardner geen keuse gehad as om die Aussies se kaptein ook met ’n geel kaart te pos nie.Die Wallabies kon nie die situasie uitbuit toe die Poemas net 14 spelers op die veld gehad het nie, terwyl die Suid-Amerikaners se drie gekom het toe Hooper van die veld af was.Lukhan Salakaia-Loto, die plaasvervangerslot, was slegs nege minute op die veld toe hy ook deur Gardner vir ’n soortgelyke oortreding van die veld gejaag is. Dié keer was dit egter ’n rooi kaart.Argentinië het toe ook een van sy plaasvervangerslotte, Lucas Paulos Adler, weens ’n geel kaart verloor omdat hy ’n losgemaal afgetrek het. Die Wallabies het dié keer die situasie tot hul voordeel benut toe Hooper in die 68ste minuut van ’n rolmaalbeweging sy 20ste toetsdrie gaan druk het. Hodge het die ekstras bygevoeg om die sake met 16-16 gelykop te maak.Hooper het agterna oor sy span se vertoning gesê: “Ons is uiteraard teleurgesteld dat ons weer nie ’n uitslag kon kry nie. Die toestande was moeilik en ons moes aanpas. Argentinië was ongelooflik op die verdediging, maar ek glo ons moes dalk meer in die regte gebiede gespeel het en dalk ’n bietjie akkurater gewees het.”Ezcurra het agterna gesê hulle het goed in die eerste helfte gespeel, terwyl Australië teruggekom het in die tweede helfte.“Dit was ’n baie moeilike jaar vir ons. Ons wou bitter graag die seisoen met ’n oorwinning afgesluit het. Ongelukkig het dit nie gebeur nie,” het hy bygevoeg.Puntemakers: 