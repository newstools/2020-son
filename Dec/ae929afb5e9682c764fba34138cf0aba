ONS hoef nou nie meer te wonder watter een van die drie finaliste van Mejuffrou Suid-Afrika 2020 volgende jaar na watter internasionale kompetisie gestuur sal word nie. Die Mejuffrou SA Organisasie het gister aangekondig in watter kompetisies ons huidige Mej. SA, Shudu­fhadzo Musida, die eerste prinses, Thato Mosehle, en die tweede prinses, Natasha Joubert, Suid-Afrika gaan verteenwoordig. Ons beeldskone queen Shudu gaan volgende jaar aan die Mejuffrou Wêreld-kompetisie deelneem. Die voormalige Mej. SA Rolene­ Strauss het dié kompetisie in 2014 gewen. Thato gaan Mzansi verteenwoordig in Mejuffrou Supra­national, terwyl Joubert Suid-Afrika se vlag hoog gaan hou in die Mejuffrou Heelal-kompetisie. Ons voormalige Mejuffrou SA Zozibini Tunzi het dié titel laas jaar gewen. Mejuffrou Wêreld is die oudste internasionale skoonheidskompetisie. Die kompetisie is in 1951 begin en sal volgende jaar sy 70ste bestaansjaar vier. Die drie Suid-Afrikaners wat al die kompetisie gewen het, is Strauss (2014), Anneline Kriel (1974) en Penny Coelen (1958). Queen Shudu kan nie wag om Suid-Afrika in dié kompetisie te verteenwoordig nie. “Ek is so opgewonde om na Mejuffrou Wêreld te gaan, veral omdat dit volgende jaar ’n groot mylpaal bereik en ek die kans staan om in die voetspore te volg van diegene wat voor my gegaan het. “Dis ’n wonderlike geleentheid en ek kan nie wag om die land te verteenwoordig en die woorde ‘Mej. Suid-Afrika’ trots oor my bors te dra nie. Ek wil Suid-Afrika trots maak.”