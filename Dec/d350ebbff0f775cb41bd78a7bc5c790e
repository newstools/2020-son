DIE Kaapstadse stadsraad vra inwoners om veiligheidsmaatreëls te gehoorsaam wanneer hulle strande besoek. Boxing Day en Nuwejaarsdag is tradisioneel die besigste dae vir Kaapse strande. JP Smith, maycolid oor veiligheid en sekuriteit, sê in 'n verklaring die veiligheid en sekuriteitsdirektoraat gaan patrollies op paaie en strande verskerp om te keer teen alkoholmisbruik en antisosiale gedrag. "Ons vra die publiek om hulself op 'n manier te gedra wat nie 'n risiko inhou vir hulself en ander of die ervaring vir diegene rondom hulle versuur nie," sê Smith. Smith waarsku Rampbestuuregulasies gaan streng toegepas word. Zahid Badroodien, maycolid oor gemeenskapsdienste, sê hy's bekommerd oor antisosiale gedrag by van die Stad se swembaddens weens 'n gebrek aan begrip en samewerking rondom beperkings op die aantal besoekers. Inwoners word ook herinner om die Stad se nooddienslyn by 021 480 7700 van 'n selfoon of 107 van 'n landlyn te bel wanneer hulle in nood is.