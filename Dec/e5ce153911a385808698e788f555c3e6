ZANE Kilian se verblyf in die aanhoudingselle is nou verder verleng. Dié keer is Covid-19 die sondaar wat verantwoordelik is vir die vertraging in Kilian se borgtogaansoek. Kilian staan tereg vir die moord op lt.kol. Charl Kinnear, asook vir die onderskepping van kommunikasie en sameswering om moord te pleeg. Kinnear, ’n topspeurder in die polisie se eenheid teen bendes, is in September doodgeskiet. Die staat voer aan Kilian het sy foon geping enkele minute voordat hy geskiet is. Die borgtogaansoek het laas week in die Bellville-landdroshof begin. Die saak kon gister egter nie voortgaan nie omdat die staatsaanklaer in die saak, Gregory Wolmarans, onder kwarantyn is ná kontak met ’n Covid-19-positiewe kollega. Hy sal hom eenkant hou om te sien of hy Covid-19-simptome ontwikkel. Kilian, ’n oudrugbyspeler van Springs aan die Oos-Rand, is ook ’n beskuldigde in ’n ander saak van poging tot moord. Hy het Maandag vir dié saak in die landdroshof in Kaapstad verskyn. Hy moet egter eers die aansoek om borgtog in Bellville afhandel. “Die uitspraak in die borgtogaansoek in Bellville sal ons pad vorentoe bepaal,” het Johan van Aswegen, Kilian se lawyer, gesê. Die saak sal volgende Donderdag weer in die hof dien.