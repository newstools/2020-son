HERSCHEL Jantjies sal dalk sy Kersinkopielys moet aanpas noudat hy aan sy begroting vir geskenke moet sny. Die 24-jarige Stormers-skrumskakel het Vrydagaand op Nuweland ’n brain freeze gehad: Hy het bo-oor ’n losgemaal geduik en die bal uit die Pumas-skrumskakel se hande geklap. Die skeidsregter, Paul Menté, het dié oortreding sinies beskou en die boorling van Kylemore ’n geel kaart gewys. Hy moes die res van die wedstryd van ’n stoel langs die veld dophou. John Dobson, die Stormers se afrigter, was ná die wedstryd self nie baie beïndruk met Jantjies nie. “Dit was baie blatant, om eerlik te wees,” het Dobson ná die wedstryd aan verslaggewers gesê. “Ek het reeds met Herschel daaroor gepraat. “Dit (die geel kaart) gaan sy Kersbegroting negatief raak, want dit was totaal en al onnodig. Ons was onder druk en jy kan nie ’n skrum verdedig sonder ’n nommer 9 nie, dis baie moeilik. “Ek dink hy sal die eerste een wees wat erken hy het die span in die steek gelaat. Ek was glad nie gelukkig daarmee nie. Hy het natuurlik al om verskoning gevra.” Jantjies se spel was dié seisoen nog glad nie op die peil wat hy in sy droomseisoen verlede jaar gehandhaaf het nie. Hy het sy toetsdebuut op Ellispark teen Australië gemaak. Met twee skitterende drieë het hy die wêreld onmiddellik laat regop sit. Die week daarna het Jantjies in Wellington teen die All Blacks nóg ’n skitterende drie gedruk. Dié vertonings het die voormalige UWK-ster ’n plek besorg op die Springbokke se vlug na die Wêreldbeker in Japan. Ook daar het hy gedy in sy rol as Faf de Klerk se adjudant. Dit wil egter lyk of Jantjies ly aan wat in die sportwêreld as “tweede-seisoen-sindroom” bekend staan. Hy het sy been gebreek in die Stormers se laaste wedstryd voor die inperking. Sedertdien lewer hy nie die spel wat van hom verwag word nie. Sy aangeewerk is nie so vinnig en sekuur soos voorheen nie en hy raak by ál meer stampe en stote off the ball betrokke. Opposisiespanne teiken Jantjies natuurlik omdat hulle weet watse gevaar hy inhou, maar hy sal binnekort weer sy spel die praatwerk wil laat doen. Hy is te goed om nie gou sy beste peil te herwin nie.