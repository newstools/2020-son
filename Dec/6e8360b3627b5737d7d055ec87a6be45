NEWCASTLE United se Engelse Premierliga-wedstryd teen Aston Villa sal weens die uitbreking van Covid-19 nie môre plaasvind nie. Spelers van Newcastle is gister ingelig dat hulle nie moet kom oefen nie. Dié klub was luidens Sky Sports in gesprekke met die liga se grootbase oor die uitstel van die wedstryd op Villa Park. ’n Nuwe datum vir dié wedstryd moet nog vasgestel word. ’n Verklaring op die Magpies se webtuiste lui: “Verskeie spelers en werk­nemers is in self-isolasie by die huis nadat hulle onlangs positief getoets is. “Die klub se oefensentrum is tydelik gesluit verklaar om die verspreiding van die virus te verhoed. “Die klub werk nou saam met Public Health England North East (PHE), plaas­like gesondheidsowerhede en die Premierliga om die oorsaak van die uitbreking vas te stel en verdere verspreiding tot ’n minimum te beperk. “Al die spelers en werknemers by die oefensentrum sal weer getoets word. “Daar sal dan met die Premierliga en PHE ver­gader word oor die uitslae.” Nuus oor die uitbreking sal vrese laat opvlam oor die Britse regering se toelating van ’n sekere getal ondersteuners in stadions. Altesaam 4 000 ondersteuners sal toelating tot wedstryde kry by klubs waar die getal Covid-19-infeksies nie hoog is nie. Arsenal sal vandag die eerste klub wees wat ondersteuners toelaat wanneer hy Rapid Vienna in ’n Uefa Europa League-kragmeting pak.