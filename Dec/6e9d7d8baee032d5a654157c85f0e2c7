GEORGE. – ’n Man (36) moes gehospitaliseer word nadat sy suster se jare lange berk hom verskeie kere gelem het – en dít oor ’n glas drank. Desmond Jantjies en sy aanvaller het in hul hokkie in Zone 9 in die Thembalethu township gesit toe dié hom met ’n skêr bygekom het. ’n Vriend en ooggetuie, Lokie Brown (29) sê ’n stryery oor ’n glas wyn het tussen die mans ontstaan. Brown vertel: “Desmond het daarop aangedring om die laaste glas wyn te drink, maar sy aanvaller wou niks hoor nie. “Hulle het langer as tien minute nonstop hieroor gestry. Dis toe dat die man die skêr uitpluk en Desmond verskeie kere steek.” Inwoners het behoorlik gal gebraak oor die voorval en gesê hulle wens sommer die verbod op die verkoop van drank kom terug. ’n Inwoner sê: “Die meeste van hierdie geweldsmisdade vind plaas wanneer mense drink. Sedert die verbod op drankverkope opgehef is, ruk dinge handuit.” Desmond se suster Lillie Jantjies (27) sê sy wil nou niks meer te doen hê met haar long time berk nie. “Hy was nooit so gewelddadig nie, maar sy gedrag maak my bang. Noudat ek sy ander kant gesien het, soek ek hom nie naby my nie.” Volgens die Thembalethu-polisie ondersoek hulle ’n klag van aanranding met die doel om ernstig te beseer. Die 33-jarige verdagte is nog nie op bogenoemde klag gearresteer nie.