DIE Springbok-vleuel Aphiwe Dyantyi sal eers in 2023 ’n terugkeer tot beroepsrugby kan maak. Verskeie mediahuise het gister berig dat Wêreldrugby se opkomende speler van die jaar 2018 skuldig bevind is vir die gebruik van opkikkers. Dyantyi is laas jaar by ’n Springbok-oefenkamp getoets in aanloop tot die Rugby Championship en Wêreldbeker-toernooi. Die drie opkikkers wat in sy positiewe toets gevind was, is LGD-4033 en die anaboliese steroïede metandienoon en metieltestosteroon. Gert van der Merwe, agent vir Dyantyi, het aan Rapport gesê hy is teleurgesteld in die uitslag van sy kliënt se verhoor en dat hy eers die volledige verslag onder oë wil kry voordat hulle gaan besluit of hulle gaan appelleer. Dyantyi is nou 26 jaar oud en hy is sonder ’n kontrak. Hy het laas jaar nog vir die Lions gespeel. Wanneer sy skorsing ten einde loop, sal hy reeds amper 30 wees. Luidens Dyantyi se verweer het hy onwetend die opkikkers ingekry toe hy van ’n vriend se waterbottel gedrink het. Hy en die vriend het op 30 Junie laas jaar saam in ’n gimnasium ge­oefen – twee dae voor sy urinemonster geneem is. Dyantyi ken dié vriend glo van kleintyd af en het hom gebel om te vra waarom hy positief getoets is vir die opkikkers. Hy wou egter nie die vriend se naam verklap nie. Die Springbok het ook gehoor hy mag aan geen ander sport deelneem of selfs in ’n administratiewe hoedanigheid in sport werk nie – totdat sy skorsing op 12 Augustus 2023 verstryk. Die Suid-Afrikaanse Instituut vir Dwelmvrye Sport gaan glo vandag ’n amptelike verklaring oor Dyantyi se verhoor uitreik.