COVID-19-INFEKSIES wat nou die hemel inskiet, raak ook vullisverwyderingsdienste. Met Covid-19-gevalle wat die laaste paar weke aansienlik toegeneem het, word council-werkers ook nie ontsien nie. Son het met ’n werker by die depot by 25 Beach Road in Woodstock gepraat oor die pandemie se impak op arbeiders wat op die munisipale lorries werk. Die vrouewerker sê hierdie depot het sowat 70 werkers en sy weet van 6 van haar kollegas wat in dié stadium met die virus­ besmet is. Dié werknemer, wat anoniem wil bly uit vrees vir viktimisering, sê die werknemers wat onlangs vir Covid-19 positief getoets is, is nie in self-isolasie nie. Sy verduidelik: “Die probleem is dat, as jy in self­isolasie gaan, dan word jy op unpaid leave geplaas en jy verloor jou inkomste. “Die mense wat besmet is, sal eerder by die werk aanmeld met hul positiewe Covid-19-status as om by die huis te bly en geen betaling te kry nie. “As gevolg daarvan staan ons net hier rond en doen niks nie, want niemand is bereid om by ’n lorrie op te klim met iemand wat positief getoets is en so die risiko te loop dat jy ook besmet word nie.” Die Stad Kaapstad sê in reaksie die council het veral die afgelope twee weke opnuut ’n toename in positiewe corona-virus-gevalle gehad. Die Stad se verklaring lui: “Gevalle word ingevolge Covid-19-protokolle gehanteer. “Daar is tans 50 aktiewe gevalle waarvan 40 gevalle (80%) by vullisverwydering-en-skoonmaaktakke is. “Die Killarney-verwydering-en-skoonmaaktak is gesluit en dit sal moontlik tot dae lange vertragings lei.” Die Stad hou egter vol hierdie vertragings is nie weens Covid-19 nie, maar as gevolg van die beskikbaarheid van voertuie. Oor die kwessie van on­betaalde verlof vir werknemers wat self-isolasie moet toepas, sê die Stad: “Daar is ’n spesiale Covid-19-kode vir personeellede wat in isolasie of kwarantyn is. “Die werknemers se siekverlofdae word nie geraak vir die tyd waarin hulle in isolasie of kwarantyn is nie, en hulle word betaal vir die periode waarin hulle van die werk afwesig is.”