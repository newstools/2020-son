'N OOS-Kaapse vrou is dood nadat 'n hewige donderstorm Donderdag verskeie dorpe van die Raymond Mhlaba-munisipale gebied getref het. Die oorledene is geïdentifiseer as die 56-jarige Nomvano Jeku. Sy is dood toe haar huise in die storm vernietig is.'n Sewejarige seuntjie is ook beseer. Bandile Ketelo, burgemeester van die Raymond Mhlaba-munisipaliteit, sê die erge haelstorm het agt dorpe in die Alice-omgewing getref. Hy sê die dorpie Cwaru in die Middeldrift-omgewing is een van dié wat die ergste deur die storm getref is. "Daar is geen familie wat nie deur hierdie ramp geraak is nie,” sê Ketelo. “Tans probeer ons die skade wat aangerig is, bepaal,” sê hy. Ketelo het gister met amptenare ontmoet om ‘n verslag te kry oor die skade en wat gedoen moet word. Nog ‘n vergadering is vandag gehou. Ander afdelings en regeringsbelanghebbers is ingesluit om te besluit oor hoe daar gehelp kan word. Garth Sampson, woordvoerder van die PE Weather Office, verduidelik die ekstreme weerverskynsel: “Die verskriklike weersomstandighede wat Alice en Middeldrift getref het, was die gevolg van 'n ernstige donderstorm. Dit kon reguit-lyne winde of selfs ‘n tornado gewees het. Tans is daar egter nie genoeg bewyse om dit te identifiseer nie.” Sampson het gesê dat hierdie soort weersomstandighede nie ongewoon is in landelike gebiede in die Oos-Kaap nie en dat dit jaarliks van Oktober tot Maart kan voorkom. - AlgoaFM