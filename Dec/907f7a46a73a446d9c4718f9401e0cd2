DAAR word tans hier in Mzansi geskiet aan ’n plaaslike wêreldklas-misdaaddrama. M-Net het onlangs aangekondig die kontemporêre reeks Reyka gaan in Julie volgende jaar op die kassie wees. Die reeks sal agt episodes hê. Fremantle gaan dié internasionale co-production oor die wêreld heen versprei. Jissie, dit gaan darem lekker wees om ons eie briljante Kim Engelbrecht (Isidingo en The Flash) daarin in aksie te sien. Die Skotse akteur Iain Glen (Game of Thrones, Downton Abbey) gaan ook in die reeks gesig wys. Die misdaadreeks handel oor die onvolmaakte maar briljante profiler Reyka Gama (Kim). Reyka se verlede spook by haar terwyl sy ’n string brutale moorde ondersoek van ’n reeksmoordenaar in ’n suikerriet-bos in KwaZulu-Natal. Die plaasboer Speelman (Glen) het Reyka ontvoer toe sy ’n kind was. Dit het haar getraumatiseer, maar help haar ook om in die kop te kom van Afrika se grootste misdadigers en hulle te uitoorlê. Die sjarmante maar manipulerende Speelman het ná 20 jaar steeds ’n houvas op Reyka. Hy vorm ’n integrale deel van die ondersoek. Die dinamiese veteraanaktrise Anna-Mart van der Merwe (Binnelanders, Kanarie, Poppie Nongena) vertolk die rol van Reyka se ma, Elsa. In die reeks ontbloot Reyka geheime, leuens, waarheid, vertroue, heling en vergifnis. Die res van die rolverdeling sluit in Hamilton Dhlamini, Kenneth Nkosi, No­kuthula Ledwaba, Desmond Dube, Gerald Stein, Ian Roberts, Fiona Ramsay, David Butler, Thando Thabethe en Jessica Hayes. Die regisseurs is Zee Ntuli (Hard To Get) en Catharine Cooke (The Girl From St. Agnes). Die bekroonde screen­writer Rohan Dickson (Husk, Welcome To Hawaii) het Reyka geskryf en geskep. Teen ’n dramatiese agtergrond van suikerrietlande, tropiese strande, verstikkende hitte, gevaarlike natuurlewe, ’n misdadige onderwêreld en twyfelagtige politiek behoort Reyka ’n hit te wees.