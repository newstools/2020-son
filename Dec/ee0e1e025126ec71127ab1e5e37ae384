AL GAAN Pep Guardiola Sergio “Kun” Agüero nie in môre se Manchester-derby in sy Man City-beginspan kies nie, hou dié bedrewe doelskieter steeds ’n gevaar in vir ’n Man United-span wat hulle onder massiewe druk bevind. United moet môre op Old Trafford weer met ’n groot vertoning vorendag kom om aansien te herstel. Dis al ’n gereelde gebeurtenis dié seisoen. Die Red Devils is uit die Champions League geboender toe hulle met 2-3 teen RB Leipzig verloor het. In die Premierliga-veldtog lyk dinge rooskleuriger vir Ole Gunnar Solskjaer (manager) se span, maar dit kan môre in nog ’n horror show verander wanneer City na Old Trafford opruk. United het tot dusver in alle kompetisies dié seisoen ’n swak rekord tuis. Hy kon nog net twee wedstryde hier wen – albei in die nou mislukte Champions League-groepfase. Nederlae teen Crystal Palace (1-3), Tottenham Hotspur (1-6) en Arsenal (0-1) beklemtoon die gesukkel by die huis. Sols­kjaer se span se beste liga-uitslag by die huis was ’n gelykop uitslag van 0-0 teen Chelsea. Boonop raak die gerugte sterker dat Paul Pogba die klub Januarie gaan verlaat. Dit kan, soos voor die Leipzig-wedstryd, ’n massiewe impak hê op watter United-span môre opdaag. Intussen is Guardiola heel in sy skik met Agüero se terugkeer ná ’n besering. Dit het dié Argentyn 10 minute geneem om ’n doel aan te teken in City se Champions League-sege van 3-0 oor Olym­pique de Marseille. “Sy instink om doele aan te teken sal altyd daar wees,” het die City-baas gesê. “Die belangrike ding is dat hy deur drie tot vier goeie oefensessies gekom het en die reaksie ná dié sessies was goed.” Oor hoekom Agüero nie vir môre se wedstryd in die beginspan sal wees nie, het Guardiola gesê: “Stap vir stap. “Ná die vertoning wat hy ingesit het, sal dit belangrik wees hoe hy voel.”