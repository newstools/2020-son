HIER aan die vooraand van Kersfees wag talle inwoners van die Masiphumelele-gemeenskap net buite Vishoek steeds vir hulp om hul lewe te herbou. Verlede week, net 12 dae voor Kersfees, het ’n verwoestende brand groot skade aangerig aan onder meer die ablusie- en elektriese fasiliteite. In video’s wat einde verlede week in die sosiale media gedeel is, kon ’n mens duidelik sien hoe die vuur van hok na hok beweeg en alles afbrand. Al wat agtergelaat word, is dik rookwolke, as en roet. Die aanhoudende sterk suidooster het dinge vererger. Die Stad Kaapstad se burgemeester, Dan Plato, het aangedui hy gaan ’n plaaslike ramp verklaar, wat toe ook gedoen is. Plato sê: “Die Stad is in staat gestel om boustelle te verskaf aan die geregistreerde inwoners wat deur die brande geraak is. “Daar word ook gewag vir befondsing van die nasionale regering af. “Tot dan vra ons dat gemeenskapsleiers seker maak dat daar nie voortydig herbou word nie en om die noodvoertuie en basiese dienste toegang tot die gemeenskap te gee.” Plato waarsku alles gaan nie oornag gebeur nie, maar hy sê die Stad werk baie hard met talle organisasies saam om die inwoners te help. “Die Stad bedank Living Hope, Gift of the Givers en Respond Church Consortium vir die hulp tot dusver. “Soos ons verstaan, woon baie van die inwoners wat deur die brand geraak is by familie en vriende.”