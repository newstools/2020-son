HOSPITALE gaan gebuk onder die tweede vlaag van die gevreesde Covid-19. Dis reeds so erg dat mediese personeel nie meer kan byhou om siek pasiënte te versorg nie. Hulle word ook met die virus besmet en al hoe meer sterf aan die komplikasies van Covid-19. Son verneem vyf mediese werkers het net die afgelope week weens Covid-komplikasies gesterf. Claudine Moses, ’n verpleegster by die Eersterivier-hospitaal, is ’n slagoffer van die dodelike virus. Haar kollegas het onlangs vir haar ’n hartroerende drive-by memorial by die hospitaal gehou. ’n Erewag is in die parkeerarea buitekant die hospitaal gevorm. Haar lyk is in ’n lykwa deur die parkeer-area vervoer terwyl haar kollegas “When the Oceans Rise­” gesing het. Tussendeur die gesing kon jy hulle hoor snik. Toe haar kis die hospitaalperseel verlaat het, het hulle haar gegroet. Son het gesels met Cleopatra Ngoie, ’n verpleegster wat sonder ophou werk al sedert die pandemie Suid-Afrika in Maart bereik het. Sy sê die tweede vlaag het hulle geweldig hard getref. Ngoie sê: “Ek voel ons is klaar moeg, met geen verlof nie, en nou nog dit óók. Bang “Met die eerste wave was daar baie sterftes, maar nóú is dit nie net jou pasiënte nie. Dis jou vriende en familie. “Die sterftes en siek pa­siënte is erger as in die first wave. “Ek is verby bang wees. Ek vat maar net elke dag soos dit kom. “Ek struggle om te slaap en dink ons is mentally drained.” Alan Winde, die Wes-Kaapse premier, het vandeesweek ’n beroep op Suid-Afrikaners gedoen om respek te toon teenoor gesondheidswerkers en hulle nie te oorweldig nie. Hy sê die tweede vlaag kon nie op ’n erger tyd as deur die feestyd gekom het nie. Volgens Winde is die feestyd ’n tyd om sosiaal te verkeer en gesondheidswerkers is reeds sedert Maart oorwerk. Hy sê: “Hierdie gesondheidswerkers is nie vir ons gesigloos of naamloos nie. Hulle is ons ma’s, pa’s, ons susters en broers. Ons kinders. “Hulle is al die afgelope nege maande op die frontline en is elke dag vreesbevange dat hulle met die virus besmet kan word. “Hulle het gesien hoe baie pasiënte hul laaste asem uitblaas en hoe hul kollegas sterf weens Covid-19.”