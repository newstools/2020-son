EEN van die gewildste discobands in die Boland vier môre sy 50ste bestaansjaar met ’n bekendstellingsaand vir sy agtste album, Mama. Die vuur en vlam band Fire Ball is al donkiejare bekend vir sy lekker entertainment; dus belowe die leier van die groep, Jeremy Jermaine, dat die aandjie propvol entertainment gaan wees. “Van die beste Kaapse musikante gaan optree,” vertel Jeremy. “Ons gaan Fabian Smith, Chloe Samuels, Hiram en Marshall Hartogh, DJ Fausto, Vernon Jackson, Ameen Levy, RJay en Lil LK, sowel as die bands Majestic Sounds en Soul Sounds op die verhoog het. “Op die album is 16 tracks, waarvan 10 nuwe songs is en 6 songs uit ons ou albums. “Die titelsnit is opgedra aan my ma, Maria de Klerk, wat grootliks bygedra het tot die band se sukses. Dis geskryf deur my oom Wilfred Jantjies, wat vir lank die keyboard-speler vir die groep was.” Fire Ball, wat ook bekend is vir sy hit song “Yesterday Once More”, het al in plekke soos Namibië en Dubai gaan optree. Hy het al verhoë gedeel met groot geeste soos Richard Jon Smith, Jonathan Butler, Brenda Fassie en PJ Powers. Die event vind van 19:30 in die Paarl­gemeenskapsaal in Jan van Riebeeck-weg plaas. Kragtens vlak 1-regulasies sal daar net voorsiening gemaak word vir 250 gaste. Die album gaan op flash drive beskikbaar wees by die event. Daarna sal dit op verskillende digitale platforms, soos Spotify, iTunes en Jooks wees. Daar gaan ook pryse wees. Bring gerus jou eie XYZ en platters saam vir die aand. Kaartjies kos R150 en is verkrygbaar by Jeremy by 071 122 2661 of by Ameen by 083 398 7718.