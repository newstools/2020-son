ACE Magashule, sekretaris-generaal van die ANC, moet opsy staan en afstand doen van sy posisie tot sy bedrog- en korrupsiesaak afgehandel is, het die party se integriteitskomitee aanbeveel. Die komitee haal in sy aanbevelings van drie bladsye lank die resolusie van die nasionale uitvoerende komitee (NUK) aan dat ANC-lede, wat formeel aangekla is, opsy moet staan hangende die afhandeling van hul sake. Luidens die verslag het Magashule aangedui hy gaan hom berus by die besluite van die NUK, maar sou dit nie gebeur nie, moet die NUK dit oorweeg om hom volgens reël 25.70 van die party se grondwet te skors. Die komitee sê hoewel Magashule die prosesse en sy mandaat goed verstaan, is hulle bekommerd oor 'n groeiende negatiewe persepsie rondom die NUK. Volgens die komitee is daar 'n persepsie onder ANC-lede en die publiek dat die NUK verlam is en nie beslissende leierskap kan verskaf nie. "Dit blyk nou die NUK kan nie sy besluit teen sy sekretaris-generaal implementeer nie. Nie om hom te beskerm nie, maar omdat sommige NUK-lede self by kwaaddoenery betrek word." Die komitee het die party gekap dat daar na elke vergadering gesê word eenheid is belangrik terwyl faksies besig is om die ANC te verswak. Die NUK moet nou besluit hoe dit op die verslag oor Magashule gaan reageer. - News24  