LADISMITH. – Die manne in blou het net een missie: ’n drug-free Krismis vir die inwoners van Kannaland. En nou het hulle seker gemaak dat daar dié Kersfees minstens 200 minder Mandrax-tablette op straat is. ’n Bron vertel: “Die mense werk so swaar vir hul geld en gaan gee dit net so vir die merts. Daarom is ons dankbaar dat ons gebede vir ’n gemeenskap sonder dwelms begin verhoor word.” Vrydagaand het die polisie weer verskeie suksesvolle raids op beweerde mert-huise uitgevoer en behoorlik drugs geoes. Deursoekpunt Hieroor was inwoners in die wolke: “Ons wil veilig voel en met die virus kan ons nie nog ’n klomp drugs op straat ook het nie,” het ’n inwoner gesê. Kapt. Malcolm Pojie, polisiewoordvoerder, het by navraag gesê: “ ’n Strategiese deursoekpunt is op die R62 opgestel. ’n Verdagte Toyota het uit die Montagu-rigting gekom. Tussen twee insittendes is ’n papsak gevind. Toe die sak deursoek is, is die 200 Mandrax-tablette met ’n straatwaarde van R16 000 gevind. “Een insittende is ’n plaaslike inwoner en die ander ’n inwoner van Lesotho. Klagte van die onwettige besit van en die handel in dwelms word ondersoek.”