DIE Wes-Kaap se stryd teen die Covid-19-pandemie was dié naweek weer onder die vergrootglas. Die minister van gesondheid, dr. Zweli Mkhize, het Vrydagaand gewilde uithangplekke in die Kaap besoek om te kyk of hulle aan die Covid-19-regulasies voldoen. Hy was vroeër die dag ook in die Suid-Kaap. Mkhize was Vrydagaand eers by Rands in Khayelitsha voordat hy later na Cubaña in Groenpunt beweeg het. Hy was beïndruk met die manier waarop die regulasies by Rands gehoorsaam is. Waarskuwing Volgens Mkhize het ál die klante hul maskers gedra, daar was sanitisers beskikbaar en daar was genoeg ruimte om ’n sosiale afstand te hou. Die posh Cubaña het egter nie die minister en sy afvaardiging beïndruk nie. Mkhize sê Cubaña het ’n waarskuwing gekry omdat hy nie die Covid-19-regulasies gehoorsaam nie. Mkhize sê: “Dis kommerwekkend dat daar steeds sulke establishments is wat nie die Covid-19-regulasies gehoorsaam nie. “Dis een van die redes waarom die syfers die laaste tyd so styg.” Dit volg nadat pres. Cyril Ramaphosa Donderdagaand nuwe beperkings vir die Nelson Mandelabaai-munisipaliteit bekend gemaak het.