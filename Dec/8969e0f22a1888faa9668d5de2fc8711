KURT-LEE Arendse draf môre­ op Loftus Versfeld in Pretoria in die laaste vesting vir die Bulls uit. Hulle speel 14:30 ’n Curriebekerwedstryd teen die Cheetahs. Arendse vervang David Kriel as heelagter terwyl Kriel regtervleuel toe skuif. Marco Jansen van Vuren gaan sy debuut in die beginspan op linkervleuel maak. Die ervare Morné Steyn is terug as losskakel terwyl Embrose Papier die nr. 9-trui gaan dra. Onder die voorspelers kry Sintu Manjezi sy eerste game in die beginspan teen sy ou spanmaats terwyl die stutte Marcel van der Merwe en Gerhard Steenekamp saam in die voorry gaan sak. Jake White, Bulls-afrigter, se enigste nederlaag het vroeër vanjaar in Bloem­fontein in die Superrugby Unlocked-kompetisie teen einste Cheetahs gekom. Die Ligbloues sal sake dus môre in die Jakarandastad teen die Vrystaters wil regstel en hul plek boaan die Curriebeker-punteleer wil verstewig. In Rosko Specman het die Cheetahs ’n vlugvoetige agterspeler wat iets uit niks kan skep. Speckmagic, soos hy bekend staan, was laas jaar nog een van die Bulls se groot aanvalswapens. Toe White as breier oorneem, het hy Specman egter nie ’n kontrak aangebied nie. Die Blitsbok was tot dusver een van die groot uitblinkers in die Superrugby Unlocked-kompetisie sowel as in die Currie Cup. Hy sal dus baie gemotiveerd wees om ’n punt teen sy ou spanmaats te bewys. BULLS  – Kurt-Lee Arendse, David Kriel, Stedman Gans, Cornal Hendricks, Marco Jansen van Vuren, Morné Steyn, Embrose Papier, Duane Vermeulen (k), Arno Botha, Marco van Staden, Walt Steenkamp, ??Sintu Manjezi, Marcel van der Merwe, Johan Grobbelaar, Gerhard Steenekamp. BANK: Corniel Els, Jan-Hendrik Wessels, Trevor Nyakane, Ruan Nortjé, Nizaam Carr, Ivan van Zyl, Chris Smith, Marnus Potgieter. CHEETAHS  – Clayton Blommetjies, Rhyno Smith, Howard Mnisi, Frans Steyn, Rosko Specman, Tian Schoeman, Tian Meyer, Jeandré Rudolph, Victor Sekekete, Andisa Ntsila, Carl Wegner, Ian Groenewald, Kutha Mchunu, Reinach Venter, Boan Venter. BANK: Jacques du Toit, Cameron Dawson, Erich de Jager, Chris Massyn, George Cronjé, Ruben de Haas, Reinhardt Fortuin, William Small-Smith.