GEORGE. – Die gemeente van ’n kerk in Herold wat ook ’n laerskool op sy perseel huisves, pleit vir ingryping deur die sinode van die VGK. Dit volg omdat hul dominee volgens hulle geruime tyd al pogings aanwend om die Primêre Skool Franken te verkoop, glo sonder ingryping van die ring van Zoar. Volgens die gemeentelede is eiendom van twee van die kerk se wyke in 2016 verkoop sonder goedkeuring van die gemeente. Daar is na bewering geen teken van die geld nie. Die grond waaroor die ongelukkigheid nou gaan, is meer as 80 jaar gelede aan die kerk geskenk en die skool huisves tans 330 leerders vanaf die omliggende plase in gr. R tot gr. 9. Dora Bruiners, ’n lidmaat, vertel: “Ons het al alles probeer om die VGK se ring van Zoar te kry om die proses te stop, maar hulle vee hulle af. Hulle sien eerder toe hoe die gemeenskap en gemeente in twee skeur word. “In die proses gaan soveel kinders benadeel word. Die kerk se deure kan eendag selfs sluit, terwyl hulle weet die kerk is van die skool afhanklik.” Volgens nog ’n gemeentelid en ouer, Sybil Samson, weier die ring om in te gryp en steur hulle hulle nie eens aan hul besware nie. “Ons is daarvan bewus dat hulle poog om die kerk aan ’n ontwikkelaar te verkoop en nie aan die WKOD soos wat hulle voorgee nie. “Daar is verskeie prosesse, maar hulle maak wat hulle wil. “Die dominee het al drie dienste by die Ezeljacht-gemeente gehou, terwyl die skool en kerk wat in gedrang is, in Herold is. Dit het ons al aan die ring genoem, wat doodeenvoudig niks doen nie en self nie volgens hul eie kerkorde optree nie,” sê ’n ontstoke Samson. Nog ’n gemeentelid, Michelle Carolus, sê volgens die VGK se kerkorde moet daar by drie kerkdienste ’n afkondiging gemaak word van die beplande verkoop van eiendom. Handtekeninge “Besware kan ingedien word. Ons het alreeds deur middel van ’n prokureur besware ingedien, maar die ring het toegelaat dat die afkondiging steeds gemaak word. “Ons het weer Woensdag 25 November met 68 handtekeninge besware by die voorsitter ingedien om te verhoed dat ’n derde afkondiging gemaak word. “Die ring het steeds niks reageer nie,” sê Carolus. Volgens Carolus wil hulle nie verkoop nie, aangesien die huurgeld wat hulle maandeliks vanaf die WKOD verdien, finansieel voordelig is. Dit dra selfs by tot die salaris van die dominee en die skool gee ook gratis krag aan die kerk. “Die kerk kan eerder die eiendom aan die gemeenskap oordra sodat dit die trots van die gemeenskap kan bly,” meen Carolus. Die gemeenskap, wat nie finansieel sterk is nie, het by AfriForum om hulp aangeklop. Arno Greyling, AfriForum se distrikskoördineerder van die Suid- en Oos-Kaap, het bevestig hulle gaan die gemeente bystaan en wag op die mandaat. Volgens ds. HH Tromp, skriba van die VGKSA se streeksinode Kaapland, kan hulle nie namens die ring praat nie. “Die sinode hanteer kerkordelik alle hoër beroepe wat teen besluite van die ring gerig is,” sê Tromp. Hy voeg by: “Wanneer gemeentelede dus nie tevrede is met ’n handeling of besluit van die kerkraad nie, moet hulle na die ring appelleer.” Ds. Jacques November, voorsitter van die VGK Zoar se ring, het gesê hulle gaan nie in dié stadium kommentaar lewer  nie.