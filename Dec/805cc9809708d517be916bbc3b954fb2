DIE WBC se swaargewigbokskampioen, Tyson Fury (32), berei in ’n donker gimnasium voor vir sy twee wêreldtitelgevegte volgende jaar teen die mede-Brit Anthony Joshua (31). Hy het ook sy oefensessies verskerp in aanloop tot die “geveg van sy lewe”. Fury het in die sosiale media ’n waarskuwing aan Joshua gerig. Die bokser het weer gedreig dat hy sy teenstander se liggies ook binne drie rondes sal uitslaan. In die video peper Fury die slaansak in ’n donker gimnasium. “Ek oefen alleen in die donker, want ek is in die donker gebore,” sê hy. ’n Aankondiging oor Fury en Joshua se geveg word binnekort verwag. Fury sê met Londen wat weens Covid-19-regulasies terug is op vlak 4, is daar baie ander wêreldstede wat die geveg kan aanbied. “Dis nie net die grootste geveg in die geskiedenis van die sport nie, dit is ook een van die wêreld se grootste sport­gebeurtenisse. “En ja, ek wil die geveg hê. Ek sal hom binne drie rondes uitslaan.” Joshua het ’n paar dae gelede opnuut gewys hy is ’n ware kampioen toe hy Kubrat Pulev (39) van Bulgarye op brutale wyse uitgeslaan het om sy WBA-, WBO, IBF- en IBO-titel te behou.