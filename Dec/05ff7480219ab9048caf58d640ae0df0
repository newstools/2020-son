DAAR is nou geen twyfel meer nie: Sportgemeenskappe gaan in 2021 steeds dieselfde probleme trotseer wat die wêreldwye Covid-19-pandemie vanjaar teweeg­gebring het. Nontokozo Madonsela, bemarkingsbestuurder van Momentum Metropolitan, wat talle sportbyeenkomste in Suid-Afrika borg, sê hoewel die verliese groot is, is daar ook lesse wat ons uit die ramp kan leer. “Dinge sal nooit weer dieselfde wees nie. Dit is waarom daar beter vir die toekoms beplan moet word,” meen Madonsela. Sy het by die bekendstelling van die maatskappy se veldtog “Mzansi Class of 2021 – We Start 2021 Stronger” gesê dit is ’n poging om Suid-Afrikaners met mekaar te verbind en te praat oor die verskriklike verliese wat gely is. “Die verliese is groot. Baie van ons het ons werk verloor of familielede en vriende aan die dood afgestaan. “Ons het toe ’n platform geskep waar ons Suid-Afrikaners uitnooi om te connect met ander wat soortgelyke verliese gely het,” verduidelik Madonsela. Volgens haar is talle kundiges reeds genader om deelnemers aan die veldtog te bemagtig met die kennis wat hulle nodig het om uit hul verliese te leer en die nuwe jaar sterker te begin. Van die onderwerpe wat bespreek sal word, is die verlies van ’n geliefde, die verlies aan inkomste en geestelike welstand.