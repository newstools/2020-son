DAVID Warner, aanvangskolwer van Australië, is weens ’n liesbesering weggelaat uit volgende week se eerste toets teen Indië in Adelaide. Hy sal terugkeer vir die Boxing Day-toets in Melbourne, het Cricket Australia (CA) gesê. Warner het ’n adduktorspier beseer in die tweede eendagwedstryd teen Indië. Hy sal in Sydney bly om sy rehabilitasie voort te sit terwyl die meerderheid van die Australiese groep Woensdag na Adelaide reis, het CA gister in ’n verklaring gesê. “Ek het in ’n kort tydjie baie gevorder. Maar dit is vir my die beste om hier in Sydney te bly om weer heeltemal fiks te word,” het Warner in die verklaring bygevoeg. “Die besering voel baie beter, maar ek moet myself en my spanmaats tevrede stel dat dit 100 persent gereed is vir toetswedstryd-toestande. “Dit sluit in om tussen die paaltjies te hardloop en op die veld rats te wees. “Op die oomblik voel ek ek is nie in staat om op my beste peil te speel nie. “Nog 10 dae sal ’n verskil maak.” Warner se afwesigheid is ’n groot knou vir Australië, wat een van hul beste kolwers verloor. Warner is al die grootste deel van die dekade ’n rots in die Aussies se kolforde. Die besering van sy waarskynlikste plaasvervanger, Will Pucovski, vererger Australië se aanvangsprobleme. ’n Opslagbal het Pucovski Dinsdag in die toerwedstryd teen Indië A teen die kopskerm getref. Die peil van Joe Burns, wat verlede seisoen Warner se aanvangsmaat was, is ook swak. In die toerwedstryd teen Indië A in Sydney het hy in sy twee beurte ’n totaal van vier lopies aangeteken. Die eerste pienkbal-toets is 17 Desember op die Adelaide Oval, met nog toetse in Melbourne, Sydney en Brisbane.