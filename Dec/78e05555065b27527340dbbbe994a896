DIE matriekafskeid wat leerders van die Hoërskool Brackenfell bygewoon het was 'n privaatfunksie en leerders is nie op grond van ras uitgesluit nie, het die Wes-Kaapse onderwysdepartement se ondersoek bevind. Debbie Schäfer, LUR vir onderwys, sê in 'n verklaring daar is ook geen gronde om op te tree teen die onderwysers wat die privaatfunksie bygewoon het nie. Luidens die verklaring het die skool op 11 September 'n brief aan ouers gestuur waarin hulle ingelig is dat die matriekafskeid gekanselleer is. 'n Ouer het toe besluit om 'n funksie vir haar dogter en van haar vriende te reël. Die funksie was op 17 Oktober op 'n wynplaas en kaartjies het R500 gekos. Schäfer sê sy het die uitnodiging gesien en daar was geen verwysing na die skool nie. "Die uitnodiging is wyd op Whatsapp-groepe versprei. Die ouer het klasverteenwoordigers gevra om dit op hul klasgroepe op Whatsapp te versprei en die hoof het bevestig dit is so gedoen,"sê Schäfer in haar verklaring."Die uitnodiging is ook op die organiseerder se Facebook-bad geplaas, so dit was ook oop vir mense buite Hoërskool Brackenfell. As gevolg daarvan het 42 leerders van Hoërskool Brackenfell  en 30 van omliggende skole dit bygewoon."Aantygings is gemaak dat die hoofmeisie nie die funksie bygewoon het nie "omdat geen leerders van kleur daar was nie". "Volgens die verslag is die hoofmeisie en hoofseun genooi, maar het dit nie bygewoon nie omdat hulle ander planne dieselfde dag gehad en besig was om hul eie afskeidsfunksies te reël," sê Schäfer. "Vier onderwysers is in hul persoonlike hoedanigheid genooi omdat hulle persoonlike bande met die ouer het wat dit gereël het. Die skool was bewus van die funksie, maar die skool en organiseerders het dit as 'n private funksie beskou. Dit was dus nie nodig om toestemming by die hoof of skoolbeheerliggaam te kry nie." Schäfer sê dit was duidelik 'n privaatfunksie gereël deur ouers van leerders wat teleurgesteld was omdat die formele skoolafskeid gekanselleer was. Schäfer sê daar is geen bewyse dat mense op grond van ras uitgesluit was nie. Hoërskool Brackenfell het ook intussen stappe geneem om ander voorvalle van rassespanning by die skool aan te spreek. 'n Diversiteitskomitee is reeds in Junie gevorm. Die skoolbeheerliggaam oorweeg ook nog of 'n beleid aanvaar moet word om sommige kwessies aan te spreek. Ander platforms gaan ook geskep word om meer terugvoer vanaf ouers te kry. 'n Aantal aktiwiteite word ook beplan om leierskap en bande tussen leerders van verskillende agtergronde te verbeter. Schäfer sê die distrik gaan ook 'n reeks diversiteitswerkswinkels vir personeel van die skool reël. Dit sal deur die Institute for Justice and Reconciliation gefasiliteer word.