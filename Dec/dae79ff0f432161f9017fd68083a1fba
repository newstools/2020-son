CITRUSDAL. – Talle mense hier is erg bitter oor die manier waarop sommige cops in die dorp hulle gedra. Justin Jacobs (36), ’n bekende inwoner, het die polisie se gedrag in die soeklig geplaas nadat hulle Elvis Snyders (25) na bewering onlangs erg aangerand het. Snyders vertel: “Die polisie het my twee weke gelede by die huis kom optel nadat ek en my broer ’n uitval gehad het. “Toe ek by die polisiestasie te lank vat om my skoenveters uit te trek en sê hulle moet vir my tyd gee, begin hulle my slaan, skop en trap. “Toe sleep hulle my selle toe. Hulle het my die Sondagoggend 05:00 gelos sonder dat hulle my aangekla het. Ek was onder pyn, maar hulle het geweier om my hospitaal toe te neem. “Lede van die dagskof-span het my kort voor 08:00 hospitaal toe gevat. “My een long was plat geskop en hulle moes ’n pyp deur my sy steek om my longe te dreineer. “Ek het vier dae in die hospitaal gelê en dadelik ’n saak teen die cops gaan maak nadat ek ontslaan is. “Ek weet nie of sommige cops op drugs is nie, maar hulle slaan hul frustrasies uit op ’n mens.” Patrick van Rensburg (64) wat met groente en vrugte smous, het glo ook die afgelope naweek met dié rowwe cops te doen gekry. Van Rensburg sê die polisie het Sondag 03:30 sonder ’n lasbrief sy deur afgetrap en by sy huis ingebars. Hy sê hulle het ’n klomp kiste bier en ’n boks brandewyn gekonfiskeer. Dis alkohol wat hy so deur die lockdown bymekaargemaak het vir sy verjaardagpaartie op 2 Januarie en ook vir die Boesmanfees wat hy jaarliks op dieselfde dag aanbied om die inwoners in die gemeenskap te bederf. Van Rensburg is aangekla van die onwettige verkoop van drank en dwelmhandel nadat die polisie ook met ’n plastieksak vol dwelms by sy huis weg is. Toegesluit Hy vertel: “Die cops het soos gangsters hier ingekom en my huis en meubels beskadig. “Hulle het my en my vrou saam met ons eenjarige baba wat aan haar drink in die selle toegesluit. “Ek glo hulle het die dwelms saamgebring om my te frame. “Die mense sien elke jaar uit na die feesviering, want teen daai tyd het hulle nie meer geld nie en nou het hulle niks om na uit te sien nie.” Jacobs, alias “Die Tier”, sê: “Die polisie, veral die nagskofspan, lewer swak diens. “Hulle speel judge en jury en floreer op die feit dat onkundige mense nie hul regte ken nie. “Só het hulle ook Snyders sy reg tot mediese behandeling ontneem. “Korrupsie onder sekere cops is alombekend. “Ek weet hulle like my nie veel nie omdat ek hulle so aanvat, maar dié tier sal brul totdat daar change kom.” Lt.kol. Mongezi Bathembu, bevelvoerder by die plaaslike polisiestasie, sê die beeld wat polisielede onder sy bevel in die openbaar weerspieël, is vir hom baie belangrik en hoewel sommige mense soms valse verklarings en bewerings teen die polisie maak, neem hy elke klag teen die polisie baie ernstig op. Hy sê: “As mense enige klagtes of besware teen die polisie het, sal ek hulle bystaan sonder enige vrees of vooroordeel. Skuldig “Lede van die gemeenskap het regte en geen lid van die polisie kan staatmaak op favours van my kant af wanneer hulle oortree nie.” Bathembu sê hy het die cops wat Snyders aangerand het dadelik departementeel aangekla en hy sal nie skroom om dieselfde aksie te neem teen beamptes wat hulle aan wangedrag skuldig maak nie.