COVID-19 raak alle ouderdomsgroepe. Dís Donderdag uitgewys in ’n presentation tydens die Wes-Kaapse premier, Alan Winde, se weeklikse digicon. In ’n oorsig oor die provinsie is genoem: “Daar is ’n toename in gevalle soortgelyk aan wat in Junie gesien is. Sedert middel November het hospitaaltoelatings ook skerp begin toeneem.” In die Metro is veral in die suidelike en westelike sub-distrikte ’n skerp toename. Dit blyk die Tuinroete het sy tweede peak bereik; die getal gevalle oorskry dié van die eerste peak. Distrikte buite die Metro oorskry ook hul eerste peak en landelike gebiede is ’n groot bron van kommer. Al is daar vroeë tekens van gevalle in die Tuinroete wat stabiliseer, is daar vrese vir ’n styging in die feestyd. “Die gesondheidstelsel in die Tuinroete bly onder druk en gevalle onder gesondheidsorgwerkers in veral George is ’n bron van kommer.” Winde sê hul grootste kommer is die druk op gesondheidsorgwerkers. Alles moet gedoen word om hulle te beveilig. In die Wes-Kaap het Covid-19-hospitaaltoelatings in November met 409% toegeneem. Die provinsie se vyf-punt-bekampingstrategie sluit in die verandering in gemeenskapsgedrag, waarneming en uitbreek-reaksie, verhoogde kapasiteit vir die gesondheidsplatform, onderhouding van omvattende dienste en beveiliging en beskerming van die welstand van gesondheidsorgwerkers. Drankregulasies kan ook verander. Die verligting in verkope en die later curfew het gelei tot ’n 36,2%-toename in traumagevalle. In die eerste maand wat die verbod op drank gelig is, was daar in die week ’n gemiddelde toename van 55% in interpersoonlike geweldsake by hospitale en oor naweke 103%. Toe regulasies middel September verder gelig is, was daar ’n daaglikse gemiddelde toename van 21% in die week en 53% oor naweke. Tussen 13 Julie en 26 Oktober was daar ’n gemiddelde toename van 86% in interpersoonlike geweldsake by hospitale en 212% oor naweke. Winde sê: “Dis belangrik om oor die volgende 18 tot 24 maande ’n sterk fokus te plaas op gedragsverandering om bekamping te verseker. “Vermy byeenkomste. Hoe meer mense, hoe groter die risiko. Hou ’n fisieke afstand, was jou hande gereeld en dra jou masker.”