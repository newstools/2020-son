DIE Grondwethof beslissing dat 'n matriekleerder toegelaat moet word om eksamen te skryf, nadat hy aanvanklik toegang tot die eksamenlokaal geweier is, word deur die Limpopo onderwysdepartement aanvaar. Johannes Moko, van Malusi Sekondêr in Marobjane, is deur die skoolhoof verbied om sy tweede besigheidstudies vraestel te skryf omdat hy nie die ekstra lesse bygewoon het nie. EWN berig dat die 23-jarige Moko die saak daarna na die hooggeregshof in Limpopo gebring wat dit van die rol geskrap het. Hy het toe die grondwethof genader, wat tot Maandag se uitspraak gelei het. Volgens die hof het die skoolhoof Moko se reg op basiese onderwys geskend, toe hy geweier het dat Moko die eksamen aflê. Moko sal nou aanstaande week die vak skryf. Intussen sê Tidimalo Chuene, 'n woordvoerder vir die provinsiale onderwysdepartement, die Grondwethof is die finale arbiter oor grondwetlike aangeleenthede. "As respondent het die departement reeds aan die hof onderneem om die beslissing na te kom." - EWN