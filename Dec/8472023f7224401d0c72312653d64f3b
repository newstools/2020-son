OUDTSHOORN. – Gekasty deur ’n Bybelse pes. Nee, nie Covid nie... Inwoners van die GG-kamp sê die stinkwater van ’n nabygeleë kanaal maak dat hulle nou met ’n muskietplaag sit. Volgens die ontevredenes maak die vrot water dat derduisende muskiete bedags en snags op hul shacks toesak. Mense kla hulle kry sedert die somer aangebreek het, nie snags geslaap nie soos wat die muskiete hulle kasty. Hul lewe en dié van hul kinders, word miserabel gemaak deur die muskiete, kla die inwoners. ’n Inwoner, Joanie Johnson (42), sê sy raak al bang as dit saans donker word van weet wat gaan klap wanneer die muskiete gaan toesak. ’n Moedelose Johnson het vertel: “Die hele shack is saans vol muskiete. En hier praat ek nie nou van klein goedjies nie. Hierdie is groot, groot insekte. “Hy hele lyf jeuk soos die muskiete my byt. Die kanaal hier naby word al jare nie skoongemaak nie en die water is al groen van vuil wees.” Johnson sê die muskiete beroof haar kinders van ’n vreedsame nagrus. “Die kinders word die ergste geraak. Daar is selfs mense wat saans onkruid brand in ’n poging om die muskiete weg te jaag, maar niks werk nie,” het Johnson bygevoeg. ’n Gemeenskapsleier sê die kwessie is al vele male sonder sukses onder die plaaslike munisipaliteit se aandag gebring. “Aan die een kant moet ons onsself teen Covid-19 beskerm en aan die ander kant verniel die muskiete ons. “Dit lyk asof niemand tans worry oor die situasie waarin ons onsself bevind nie,” het die gemeenskapsleier gekla. Die situasie is op die oomblik so erg dat baie inwoners hul shacks verlaat het om by familielede met baksteenhuise te gaan bly. Ntobeko Magqwengqwe, die munisipale woordvoerder, was ongelukkig nie vir kommentaar beskikbaar nie.