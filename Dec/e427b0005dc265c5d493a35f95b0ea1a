ROEKELOSE gedrag beduiwel enige poging om mense oor die feestyd veilig te hou. Só maan JP Smith, mayco-lid vir gemeenskapsveiligheid in die Stad Kaapstad. In ’n persverklaring Maandag sê hy dié tyd van die jaar is juis die besigste vir wetstoepassers, wat met erg roekelose gedrag moet deal. “Oor die naweek het brandbestryders na ’n plakkerskamp gegaan om brande te blus, maar hulle is geteiken. “Net toe brandbestryders die brand onder beheer het, het lede van die gemeenskap begin inmeng en die brandbestryders begin uitvloek. “Een lid is van agter af met ’n voorwerp geslaan. Oortredings “Ons is net onlangs weer herinner aan hoe verlammend sulke brande kan wees, soos in die geval by Masiphumelele, en aan hoe belangrik dit is dat ons lede hul werk sonder inmenging moet kan doen. Dit kan nie geduld word nie.” Oor die laaste week het wetstoepassers 124 mense in hul operasies gearresteer. Die oortredings sluit in die handel in drugs, huisbraak, onsedelike aanranding en roekelose en nalatige bestuur. Van dié gevalle is 12 mense weens dronkbestuur in hegtenis geneem. In die laaste week het wetstoepassers ook honderde swembaddens, strande, winkelsentrums en kroeë besoek om te verseker dat die nodige protokol toegepas word. Smith sê hulle kry al hoe meer klagtes oor mense wat nie maskers dra nie. Dit plaas net nóg druk op diegene wat die verspreiding van Covid-19 probeer bekamp.