LIVERPOOL se manager, Jürgen Klopp, is bewus hy sal weer ’n juggling act moet uitvoer om sy span weer op die wenpad te kry in Europa. Dis reeds die laaste paar weke die dilemma van Liverpool se Duitse baas. Niks verander ook vandag op Anfield vir die Reds se belang­rike groep D-stryd teen Ajax Amsterdam in die Champions League nie. Die span van Merseyside wankel ietwat sonder sy regulars soos Virgil van Dijk, Naby Keïta, Thiago Alcântara, James Milner, Joe Gomez, Alex-Oxlade Chamberlain, Trent Alexander-Arnold en Xherdan Shaqiri, wat steeds op die krukkelys is. Om Klopp se ellende te vererger, heers daar ook groot onsekerheid oor die beskikbaarheid van James Milner, wat Saterdag teen Brighton ’n spierbesering opgedoen het. Klopp sal wel troos put uit die feit dat sy kaptein, Jordan Henderson, weer fiks is. Klopp sal steeds ’n manier moet vind om Ajax te klop. Veral nadat laas week se tuisnederlaag teen Atalanta in die Champions League sy taak bemoeilik het. Liverpool sal bitter graag die maksimum punte teen Ajax wil insamel om as groepwenner tot die ronde van 16 te vorder. Een manier vir Klopp om dit reg te kry, is dalk om minder te fokus op die kwessies van die veld af en eerder op sy span se kombinasies en peil in die moeilike tye. Klopp se eweknie van Ajax, Erik ten Hag, sal op sy beurt ook bewus wees dat daar geen beter kans is om Liverpool verder te knou nie. Ajax is tweede, drie punte agter Liverpool, en sal ook verwagtinge hê om volpunte in te samel. Dit dek die tafel vir ’n baie interessante stryd. Ten Hag het boonop ’n byna volsterkte span tot sy beskikking om die Premier­liga-kampioen te fnuik. Dis net Mohammed Kudus wat buite aksie is weens ’n meniskusbesering.