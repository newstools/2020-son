RITO Hlungwani, die Stormers se voorspelerafrigter, is in sy noppies met hoe sy slotvoorraad tans lyk en met hul vertonings. Salmaan Moerat, JD Schickerling, Chris van Zyl en David Meihuizen het almal tot dusver goeie kilometers op die klok in die Curriebeker-kompetisie. Hlungwani, self op sy dag ’n WP-slot, het gister die media virtueel toegespreek voor hul wedstryd teen die Cheetahs Saterdagaand in Bloemfontein. “Ons wil seker maak dat die manne wat op die reserwebank of op die rand van insluiting in die span is, voortdurend game time kry,” sê Hlungwani. “Ons poog dat hulle soveel moontlik minute onder hul belt het wanneer ons hulle nodig het of die geleentheid hom voordoen. In daai opsig is ons baie tevrede met die minute wat Pickles (Van Zyl) en Dave (Meihuizen) die laaste paar weke gekry het. “Ons sal dus gerat wees vir wat ook al die toekoms vir ons inhou.” Hlungwani het ook bevestig Moerat oefen weer en is beskikbaar om gekies te word nadat hy moes self-isoleer weens kontak met iemand wat positief vir Covid-19 getoets is. Die kaptein, Siya Kolisi, is egter nie beskikbaar nie omdat hy óók in kontak was met ’n sieke. Die verskil is dat Kolisi se isolasie eers die afgelope naweek begin het. Moerat sal waarskynlik reguit in die beginspan inkom met Schickerling wat sy slotmaat behoort te wees. Van Zyl se ervaring en leierskap kan hom dalk die deurslag gee om bo die belowende Meihuizen die slot op die bank te wees. Steven Kitshoff sal weer in Kolisi se afwesigheid die Streeptruie aanvoer. Indien hy laat in die wedstryd vervang sou word – wat deesdae die norm is – kan die feit dat Van Zyl die WP al baie aangevoer het, dalk van onskatbare waarde vir die Kapenaars wees. “Pickles het natuurlik al die span aangevoer. “Hy bring leierskap na die groep en is ook ’n mentor vir iemand soos David Meihuizen in terme van die roep van lynstane en hy bring ook baie kalmte. “Dis goed om iemand soos hy te hê,” verduidelik Hlungwani.