DIE twee jong mans wat aangekla word van die moord op die een se ma, is Woensdag in die Bellvillehof vrygelaat op bail van R10 000 elk. Natasjia Geldenhuys (44) se lyk is vroegoggend Sondag 29 November in haar huis in 1ste Laan in Boston, Bellville, gekry. Daar was etlike steekwonde aan haar lyf, gesig en hande. Sy het langer as 20 jaar vir die Kaapstad-munisipaliteit gewerk. Christopher Geldenhuys (20) van Boston en Joshua Davies (19) van Durbanville is daardie Sondag kort ná die moord gearresteer. Landdros Bradley Muller het hul bail met etlike voorwaardes toegestaan. Teengestaan Geldenhuys moet hom Maandae, Woensdae en Vrydae by die Bellville-polisiestasie aanmeld en Davies op daardie selfde dae by die Durbanville-polisiestasie. Die staat het nie bail teengestaan nie. Die twee mans het geen vorige sake of veroordelings teen hulle nie. Die beskuldigdes se ouderdom is nog ’n rede dat bail toegestaan is. André Kirsten, wat vir Davies optree, het aan die hof ’n verslag van sy kliënt voorgelees waarin hy sê hy besef hy is aangekla van ’n skedule 6-oortreding. Davies gebruik medisyne vir depressie. Hy is ook nie ’n vlugrisiko nie en het nie ’n paspoort nie. Geldenhuys se regsverteenwoordiger, Corne­lius Smit, het gesê sy kliënt gaan skuld ontken en aanvoer hy het niks met die misdaad te doen gehad nie. Hy gebruik ook medikasie vir depressie en kry dit nie altyd in die tronk nie. Hy besit wel ’n paspoort, maar sal dit aan die polisie gee indien nodig. Smit het ook gesê Geldenhuys het nog die hele tyd sy samewerking aan die polisie gegee. Smit het verder gesê Geldenhuys wil sy ma se begrafnis bywoon. Dit is uitgestel omdat hy in aanhouding was. Geldenhuys se pa het gesê hy is nie seker wanneer die begrafnis gaan wees nie. Geldenhuys en Davies moet weer op 10 Maart in die hof wees.