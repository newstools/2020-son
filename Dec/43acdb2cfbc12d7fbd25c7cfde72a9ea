DAAR is geen twyfel die Suid-Afrikaanse krieketspan steun op sy ervare kolwers om die eerste toets teen Sri Lanka te beklink nie. Dít was vanuit die staanspoor duidelik toe die keurders besluit het om die eerste ses kolf-posisies met ervare kolwers te laai. Dit volg nadat die Proteas se naatboul-arsenaal aansienlik verswak is met die besering van Kagiso Rabada. Die Suid-Afrikaanse blitsbouler-spens is deesdae baie leeg sedert die uittrede van Vernon Philander, Morné Morkel en Dale Steyn. Die keurders is genoop om groentjies soos Anrich Nortjé (6 toetse), Lungi Ngidi (5), Wiaan Mulder en die debutant Lutho Sipamla te kies. Boonop sukkel die belowende Glenton Stuurman tans met ’n bobeenbesering. Hy is ook een van die nuwe­linge in die groep. Gister het die kolwers met ’n ietwat rustige terugveg­poging vorendag gekom nadat­ die besoekers 396 in hul eerste beurt aangeteken het. Die tuisspan het gister kort ná 11:00 met hul eerste kolfbeurt begin. Vanuit die staanspoor het die aanvangskolwers Dean Elgar en Aiden Markram die wilgerlat geswaai vir ’n uitmuntende­ vennootskap van 141 om die eerste paaltjie. Maar toe kom die insinking, grootliks weens swak uitvoering van houe. Met die telling op 200 het die Suid-Afrikaners in die 43ste beurt binne die bestek van vyf balle twee paaltjies verloor. Eers toe moes Rassie van der Dussen (15) terugstap en toe volg Elgar met sy telling op 95. Elgar was goed op pad na sy 13de toetshonderdtal, maar toe gee hy sy paaltjie behoorlik weg. Hy het die bal in die hande van die besoekers se Dasun Shanaka gedryf vir ’n vangkans van sy eie boulwerk. Faf du Plessis en sy kaptein, Quinton de Kock, moes toe probeer wal gooi. Maar toe ervaar die Proteas nóg ’n terugslag toe De Kock ná sy blitsige 18 lopies van net 11 balle ook sy paaltjie verloor het. Danksy goeie kolfwerk deur Du Plessis en Temba Bavuma sal die Suid-Afrikaners egter hul eerste beurt vandag op die derde dag op 317/4 kom voortsit. Du Plessis is tans op 55 terwyl Bavuma teen uitskeityd 41 lopies aangeteken het. Hul vennootskap staan nou reeds op 97. Suid-Afrika is nog 79 lopies agter Sri Lanka met 6 paaltjies staande.