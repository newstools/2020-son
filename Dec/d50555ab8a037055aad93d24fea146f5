MOENIE kliniek toe hardloop as dit nie uiters belangrik is nie. As jy wel moet gaan, maak ’n afspraak en maak seker om eers 30 minute voor die tyd daar te wees. Só maan die Wes-Kaapse gesondheidsdepartement inwoners. Maret Lesch, ’n woordvoerder van die departement, sê verskeie gesondheidsfasiliteite gaan gebukkend onder die druk wat weens die tweede golf van die pandemie ontstaan het. “Al ons gesondheidsfasiliteite is tans onder druk. Van ons personeel is weens Covid-19 in isolasie. Ons het inwoners se hulp nodig om die druk op ons kliniek(e) te verlig. Ons vra dat mense slegs kliniek toe kom as dit regtig dringend is. Indien iemand ’n afspraak het, vra ons dat hulle nie langer as 30 minute voor hul afspraak by die kliniek wag nie sodat ons die risiko van die verspreiding van Covid-19, kan beperk.” Indien jy wel die plaaslike klinieke moet besoek, moet jy jou masker reg dra (oor hul neus en mond) en ook ’n afstand van 1,5 m van ander mense hou, sê Lesch. Alan Winde, premier van die Wes-Kaap sê mens kan ook help om die druk op alle gesondheidsfasiliteite te verminder deur die inperking regulasies te volg. “Oujaarsaand is die besigste tyd vir emergency sentrums by alle gesondheidsfasiliteite. Vlak 3 se regulasies het ’n verbod op die verkope van drank geplaas. Dan is daar ook ’n curfew ingestel. Dit is alles om die druk van hospitale af te bring. Ek wil die inwoners vra om asseblief die regulasies te gehoorsaam.”