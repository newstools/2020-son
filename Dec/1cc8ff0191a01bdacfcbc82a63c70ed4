PARTYKEER weet Kaapse Premierliga-spelers nie meer wat om te doen om erkenning en aandag van die nasionale sokkerafrigters te kry nie. Cape Town City se klip­harde defender Taariq Fielies is een van daai spelers wat altyd oor die hoof gesien word wanneer dit kom by die samestelling van die Bafana Bafana-span. Tarra, soos Fielies beter bekend staan, is nou nie die mees flambojante of elegante verdediger nie, maar jy kan seker wees hy gaan nooit lyf wegsteek nie. Jy kan altyd harde werk van hom verwag terwyl hy alles in sy vermoë doen om sy span te help wen. Soms is Tarra te ywerig en toegewyd en sy dissipline laat hom in die steek, maar elke span benodig só ’n chopper-tipe speler wat die opposisie waaksaam en op hul tone hou. Die 28-jarige Kapenaar het laas in 2017 ’n voor­smakie gekry van hoe dinge in ’n Bafana Bafana-kamp is met sy eerste call-up teen Madagaskar. Sedertdien kon hy maar net toekyk hoe van sy spanmaats, soos Abbubaker Mobara, en sy kaptein, Thami Mkhize, se caps vir die nasionale span ophoop. Tarra het gespot hy kan maar die City-trio vir Bafana Bafana voltooi deur gekies te word deur coach Molefi Ntseki vir Suid-Afrika se Afcon-veldtog volgende jaar. “Ons drie speel gereeld saam en daar is ’n goeie verstandhouding tussen ons,” het Tarra verduidelik. “Ek wil nie my hopes onnodig op kry nie, maar om vir SA uit te draf, is en was nog altyd vir my ’n droom. “Dis waarom ek probeer consistent bly en hopelik sal dit gebeur.”