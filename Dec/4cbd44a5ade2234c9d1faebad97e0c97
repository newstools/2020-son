’N BEJAARDE man wat vir seksuele aanranding aangekeer is, het in die Delft-aanhoudingselle gesterf. Die 71-jarige man van The Hague is verlede Maandag (30 November) by die polisiestasie ingeboek waar hy die aand in die aanhouding­selle deurgebring het. Die senior burger is die volgende oggend (Dinsdag) in die aanhoudingselle dood aangetref. Son het gisteroggend die oorlede man se familie in The Hague om kommentaar genader. ’n Vrou wat haarself nie geïdentifiseer het nie, het geweier om kommentaar oor die voorval te lewer, behalwe om te sê sy is bewus van die man wat by die aanhoudingselle gesterf het. Beweer Volgens haar was die bejaarde man siek. Sy blindederm het gebars en hy is toe dood. Sontaga Seisa, woordvoerder van die onafhank­like polisieondersoekdirektoraat (Opod), het bevestig die man is op 1 Desember in die Delft-aanhoudingselle dood. Seisa het laat hoor: “Daar word beweer die oorledene was ’n volwasse man wat weens sek­suele aanrandingsklagte gearresteer is. “En hy is in die Delft-aanhoudingselle aangehou waar hy na bewering later dood gevind is. “Die voorlopige nadoodse ondersoek dui aan hy is weens natuurlike oorsake dood. Geen arrestasies is as gevolg van sy dood gemaak nie, want dis medies bevind hy is weens natuurlike oorsake dood.”