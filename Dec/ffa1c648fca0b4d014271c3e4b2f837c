NÁ ’N afwesigheid van twee jaar gaan Houwhoek in die Overberg-streek weer gasheer speel vir die AfricanX TrailRun. Dié driedaagse wedloop wat langasems tot die uiterste beproef, gaan volgende jaar oor die naweek van 26 tot 28 Maart plaasvind. Die uiters gewilde wedloop het ’n ryk geskiedenis in sy 10 bestaansjare. Hy keer nou nie net na sy ikoniese tuiste met ’n aantal innoverende en vars ervaringe wat op deelnemers wag. Volgens Michael Meyer, die wedloop-organiseerder, was daar baie debatte en navorsing om die wedloop weer aan te bied. “Ja, dit is twee jaar sedert ons die AfricanX TrailRun aangebied het,” het Meyer gister in ’n verklaring gesê. “Dit was duidelik dat hardlopers wou hê die wedloop moes terugkeer na die plek waar hulle soveel wonderlike ervaringe beleef het. “Ons het na hulle geluister en kan nie wag om hulle in Maart by die feesdorpie te verwelkom nie,” het Meyer gister gesê. Die AfricanX TrailRun, wat in 2009 van stapel gestuur is, bied ’n ongelooflike hardloop-ervaring. “Dit is sinoniem met spanwerk, manjifieke roetes, skouspelagtige uitsigte, heerlike kos en ’n ontspanne atmosfeer. “As ’n sportbemarkingsagentskap streef ons daarna om ons byeenkomste vars en innoverend te hou. Ná ’n dekade waar dié wedloop die toonaangewende driedag­roete in Suid-Afrika was, het ons besluit om ’n bietjie tyd te neem om hierdie ikoniese wedloop te hersien, te laat herleef en te verfris. “Dis ’n gebeurtenis wat ons baie opgewonde maak om terug te bring. Dis deel van ’n waarde-vir-geld-ervaring wat volgens ons ongeëwenaard is in Suid-Afrika.” “Die idee agter AfricanX was nog altyd om kreatiwiteit, opwinding en plesier in die sport te verskaf. Ons wou dit terselfdertyd toeganklik maak vir hardlopers wat ’n halfmarathon kan doen.” Die uitmergelende wedloop word in spanne van twee oor drie dae beslis. Die eerste dag se skof is sowat 24 km, die tweede dag s’n 32 km en die laaste dag s’n 18 km. “Hoewel die afstand oor drie dae aanvanklik skrikwekkend kan lyk, word die roetes op uitdagende, maar veilige paaie uitgelê. Ons fokus is daarop om die uitdaging met ’n prettige ervaring te balanseer,” sê Meyer. Besoek stillwatersports.com vir verdere inligting.