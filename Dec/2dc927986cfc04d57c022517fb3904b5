“ONS begrafnis het goed afgeloop ten spyte van die gebeure wat dit voorafgegaan het.” Só sê die familie van Pieter Skippers, wie se lyk in ’n lykswa was toe dit skielik Saterdagoggend in die Paarl-Oos vlamgevat het. Dit het in die sosiale media gegons dat die lyk in die voorval tot as verbrand is. Skippers (58) se dogter, Mariska Martin, sê sy is teleurgesteld oor die dinge wat mense in die sosiale media gesê het. Volgens haar was Skippers se lyk nog in een stuk ná die voorval. Skippers sê emosioneel haar pa het ’n goeie begrafnisdiens gehad. Perfekte Martin sê: “Die Here ken alles. Ek kan ook nie vir Willy’s (begrafnisonder­nemer) blame nie, want dit was nie hul skuld nie. “Hulle het my pa ’n perfekte begrafnisdiens gegee ten spyte van onperfekte omstandighede. “Ek wil ook sê my pa se lyk was nog in een stuk toe hy begrawe is. “Imagine jy is nog by die huis en wag nog vir jou pa se lyk en dan sien jy in die sosiale media wat gebeur het.” Die voorval het omstreeks 08:15 in Charleston Hill gebeur. Die bestuurder van die lykswa kon gelukkig vinnig stilhou en uitspring. Die lykswa het egter voor talle omstanders uitgebrand. In ’n verklaring bevestig Willy’s & Gallico- begrafnisdienste die voorval het gebeur toe een van hul ervare bestuurders, Bran­don Fortuin, op pad was om Skippers se oorskot na sy familie te neem. “Terwyl die voertuig heeltemal vernietig is, kan ons bevestig dat die bestuurder en oorskot van die oorledene ongedeerd is,” lui die ver­klaring. Willy’s gee ook die ver­sekering dat hul voertuie gereeld gediens word en dat hulle die voorval deeglik sal ondersoek.