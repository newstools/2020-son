“DAAR is niks fout met die Wes-Kaapse regering se Covid-boodskappe aan inwoners nie.” En tog bly die aantal infeksies toeneem. Die Wes-Kaapse premier, Alan Winde, se woordvoerder, Bianca Capazorio, verduidelik: “Inwoners weet wat hulle moet doen, maar dit was so ’n lang en moei­like jaar en mense is moeg en wil net ontspan.” Sy voeg by dat die provinsiale regering op verskillende platforms in ál drie amptelike tale van die provinsie met inwoners kommunikeer. Bereik “Ons het voor die lockdown reeds begin om ons boodskappe te track en die navorsing help ons om dit spesifiek te teiken en aan te pas na aanleiding van die data en gedrag. “Afgesien van persverklarings is daar ook hotspot-spanne wat in die streke werk en met gemeenskapsnetwerke soos geloofsinstellings en ander gemeenskapsleiers kontak het sodat inligting na almal uitgaan.” Sy sê: “Ons kan dus bevestig ons boodskappe bereik alle gemeenskappe. Inwoners het Covid fatigue. “Dit is te verstane dat mense hul familie en vriende wil sien en sosiaal wil verkeer. Beskerm “Die dra van ’n masker in die hitte kan ook ongemaklik wees, maar hierdie gedragsaanpassing is die beste middel tot wanneer daar ’n entstof beskikbaar is. “Dis om onsself en die kwesbares te beskerm, terwyl ons ook verseker dat besighede kan handel dryf en mense kan werk.” Pres. Cyril Ramaphosa het verlede week, weens ’n toename in gevalle, strenger Covid-maatreëls vir Nelson Mandelabaai aangekondig. Die afgelope week het die Wes-Kaap, wat ’n toename in die Tuinroete-distrik het, meer aktiewe gevalle aangeteken. Dit het bespiegeling daaroor laat ontstaan of die Wes-Kaap ook strenger reëls voor Kersfees kan kry. Capazorio sê egter die Wes-Kaapse regering het ’n plan gebaseer op gesondheidsorgdienste, gedragsverandering en ’n toename in wetstoepassing aan die presidensie oorgedra. “Ons hospitaalstelsel het ook genoegsame kapasiteit. “Ons het die Bracken­gate-hospitaal van Hoop met 338 beddens, die Sonstraal-hospitaal in die Paarl en Freesia-saal in Mitchells Plain beskikbaar vir Covid-19-pasiënte. “Dit is bo en behalwe die bykomende beddens in ander gesondheidsfasiliteite.” Intussen rig die provin­siale regering ’n pleidooi aan inwoners om hulself en hul geliefdes te beskerm. Vermy “Dra jou masker wanneer jy in die openbaar is en maak seker dit bedek jou neus en mond. Was en sanitise jou hande gereeld en hou ’n 1,5 m-afstand tussen jou en ander persone. “Vermy oorvol plekke en vertrekke met swak lug­reëling.”