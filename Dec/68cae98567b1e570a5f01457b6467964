DIE Westelike Provinsie het Saterdag in ’n Curriebeker-kragmeting op Nuweland ’n welverdiende bonuspuntsege van 34-17 oor Griekwas behaal. Die Kapenaars het altesaam vyf drieë teenoor die twee van Griekwas aangeteken. Dit beteken dat John Dobson (afrigter) se span met 31 punte na die tweede plek op die CB-punteleer opskuif. Die Bulle is met 35 punte steeds bo-aan die lys. Die Sharks, wat op 29 punte is, kan egter nog verby die WP skuif wanneer hulle Sondag teen die Cheetahs te staan kom. Die Streeptruie het voor die game ’n groot terugslag beleef toe hul inspirerende Springbok-kaptein, Siya Kolisi, hom voor die afskop weens Covid-19-protokol moes onttrek. Kolisi se plek in die beginspan is deur Jaco Coetzee ingeneem.  Die loskopstut, Steven Kitshoff, het die kapteinskap oorgeneem. Die Bok-haker Bongi Mbonambi het die WP se eerste drie so vroeg as die vyfde minuut gedruk ná ’n goeie dryfmaalbeweging van ’n lynstaan naby aan Griekwas se doellyn. Tim Swiel, die WP-losskakel, het met die doelskop geslaag en tien minute later nog ’n strafdoel deur die pale gejaag om sy span met 10-0 te laat voorloop. Dan du Plessis was deurgaans bedrywig met die bal in die hand. Die nr. 13 het ’n uitstekende lyn gehardloop en met ’n puik drie in die 23ste minuut vorendag gekom nadat hy en sy sentermaat, Rikus Pretorius, briljant in die middelveld gekombineer het. Griekwas het soos verwag aanvanklik in die skrums teen die Springbok-voorry van Frans Malherbe, Mbonambi en Steven Kitshoff gesukkel. Scott Mathie, afrigter, se span het egter met slim taktiese spel vorendag gekom. Hulle het 65% van die gebiedsvoordeel in die eerste helfte geniet. Dit het gelei tot die Poubloues se eerste drie deur die regtervleuel, Eduan Keyter. Keyter se drie het gekom ná goeie werk deur die kaptein en skrumskakel, Zak Burger, en die senter Berton Klaasen. Tinus de Beer het die ekstras bygevoeg om die rustydtelling 17-7 in die tuisspan se guns te maak. De Beer het met ’n strafdoel ná die rustyd die Kapenaars se voorsprong na 17-10 vernou. John Dobson, afrigter, se manne het egter onmiddellik hierna hul stempel afgedruk met Mbonambi se tweede drie van nog ’n dryfmaalbeweging en ’n drie deur die losvoorspeler Coetzee. Chad Solomon het sy 50ste verskyning in ’n WP-trui gemaak toe hy in Mbonambi se plek as plaasvervanger-haker opgekom het. Solomon het onmiddellik ’n impak gemaak toe hy die tuisspan se vyfde drie ook van ’n lynstaan aangeteken het. Al was die stryd reeds gewonne het die besoekers van Kimberley nooit tou opgegooi nie. Die plaasvervanger Nqobisizwe Mxoli het ’n troosdrie in die doodsnikke gedruk. Mbonambi is agterna welverdiend as die speler van die wedstryd aangewys. Hy sê  dit was great om ná hul loslootjie op so 'n oortuigende wyse te wen.am“Ons was lekker uitgerus en het Maandag lekker verfris teruggekom. Ons het vandesweek hard gewerk nadat ons laas week bietjie tyd by ons families deurgebring het. Daar is egter nog baie harde werk wat vir ons voorlê. Volgende week kom ons teen die Cheetahs in Bloemfontein te staan en die daaropvolgende week pak ons die Sharks hier op Nuweland,” het Mbombi gesê. WP - drieë: Bongi Mbonambi (2), Dan du Plessis, Jaco Coetzee, Chad Solomon; doelskop: Tim Swiel (3), strafdoel: Swiel GRIEKWAS - drieë: Eduan Keyter,  Nqobisizwe Mxoli; doelskop: Tinus de Beer (2), strafdoel: De Beer