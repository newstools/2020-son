DIE Wes-Kaapse hooggeregshof het gelas Mzwanele Nyhontso moet weer sy plek as die PAC se enigste lid in die parlement inneem. Nyhontso is onlangs deur die speaker, Thandi Modise, ingelig hy is sy amp as parlamentslid kwyt omdat sy party haar ingelig het dat Nyhontso nie meer 'n lid van die party is nie. In 'n verklaring van die parlement is verduidelik dat 'n persoon sy lidmaatskap in die nasionale vergadering verloor as hy nie meer lid van die party is wat hom daarvoor benoem het nie. 'n Faksie van die PAC, wat weens binnegevegte verdeel is, het egter Donderdag 'n dringende aansoek in die hof gebring om die besluit om Nyhontso te verwyder, ongeldig te laat verklaar. "Die hof het vandag (Donderdag) beveel die aansoek word tot Maandag 15 Februarie uitgestel en mnr. Nyhontso moet intussen weer sy pos inneem. Die speaker gaan die hofbevel implementeer," sê Moloto Mothapo, parlementêre woordvoerder, in 'n verklaring.