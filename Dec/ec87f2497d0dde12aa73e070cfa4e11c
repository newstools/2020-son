’N VEROORDEELDE verkragter van Beaufort-Wes is Maandag in die Oudtshoorn-streekhof borgtog geweier nadat hy 15 jaar tronkstraf opgelê is. Verlof is wel in die Kaapse hoog­geregshof toegestaan dat hy teen sy skuldigbevinding en vonnis mag appelleer. Streeklanddros Daniel Boks het Darryll Oerson (23) reeds op 21 Oktober verlede jaar gevonnis nadat hy op twee aanklagte van verkragting skuldig bevind is. Die klagte is vir vonnisdoeleindes saamgevoeg. Sukses Nadat die landdros in 2019 verlof geweier om teen die skuldigbevinding te appelleer, het Oerson hom gewend tot die Kaapse hooggeregshof, waar twee regters verlof toegestaan het. Oerson se regsverteenwoordiger, adv. Steven Lourens, het Maandag die hof om borgtog gevra omdat dit tot nege maande kan duur vir die aanhoor en beslissing ten opsigte van die appèl. Volgens Lourens het Oerson nog altyd sy hofverskynings bygewoon en hy glo daar is ’n redelike kans op sukses. Hy het verder aangevoer die applikant is nie ’n vlugrisiko nie. Hy het gereeld hof toe gekom, ten spyte daarvan dat ’n lang gevangenisstraf hom in die gesig gestaar het. Die staatsaanklaer, Elaine Plaatjies, het borgtog teengestaan omdat Oerson aan ernstige misdrywe skuldig bevind is waarvoor hy lewenslange tronkstraf opgelê kon word. “Al is verlof toegestaan, is die misdrywe net te ernstig,” het Plaatjies betoog. Rede Die landdros het beklemtoon dat die hof Oerson reeds genade betoon het deur die klagte vir vonnisoplegging saam te voeg en af te wyk van die voorgeskrewe minimum vonnis vir verkragting. “Die hof sien geen rede dat ’n ander hof tot ’n ander beslissing sal kom nie en daarom word borgtog geweier,” het die landdros beslis.