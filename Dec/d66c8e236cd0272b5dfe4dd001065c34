DIE prentjiemooi Valsbaai-natuurreservaat het Sondag gasheer gespeel vir die eerste plaaslike trail-wedloop sedert Maart. Met die wêreldwye Covid-19-pandemie wat plaaslike atletiekklubs se planne om wedlope aan te bied reeds sowat nege maande gelede in die wiele gery het, moes langasems tydens lockdown tevrede wees om maar aan virtuele wedlope deel te neem. Dit beteken dat deelnemers op hul eie of in baie klein groepies op enige plek op ’n voorafbeplande roete en afstand moes hardloop en dan hul tye aan organiseerders van wedlope stuur. Met Atletiek Suid-Afrika (ASA) wat van 1 November sy reëls verslap het, is besluit wedlope mag weer plaasvind. Dit is egter onderhewig aan baie streng Covid-19-reëls. Die getal deelnemers is tot 500 beperk. Slegs wedlope met ’n afstand van 10 km of minder word toegelaat. Met dié reëls wat gehoorsaam moet word, het plaaslike atletiekklubs dit baie moeilik gevind om amptelike padwedlope aan te bied. Die trail-wedloop in die Valsbaai-natuurreservaat wat deur die Central-atletiekklub gereël is, is dus die eerste wedloop sedert Maartmaand wat nie virtueel was nie. Asieff Khan, bestuurder van die natuurreservaat, sê dis ’n groot voorreg vir hom en sy bestuurspan om mense van die plaaslike gemeenskap en oral in die Kaap die geleentheid te gee om die asemrowende natuurskoon van die natuurreservaat van nader te beskou. “Die natuurreservaat is die ideale plek om ’n wedloop in ’n veilige plek in lyn met baie streng Covid-19-reëls aan te bied. Benewens dat daar geen verkeer is nie, is dit wonderlik vir die mense, veral die kinders, om meer oor die voëllewe in die prentjiemooi omgewing te leer,” het Khan verduidelik. Venita Nel, ’n deelnemer van die Goodwood-atletiekklub, het die wedloop as ’n ongelooflike ervaring beskryf. “Daar was ’n great gees in die race. Die runners was almal baie happy, want dit voel goed om uiteindelik aan ’n regte wedloop deel te neem. “Boonop is almal met ’n medalje en ’n buff beloon. Dit was regtig die moete werd,” het Nel laat hoor.