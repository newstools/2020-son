DYSSELSDORP. –’n Polisiesersant en ’n oud-reservis wat skuldig bevind is aan aanranding met die doel om ernstig te beseer, is laas week in die Oudtshoorn-streekhof gevonnis. Sers. Daniel Lingerveldt (41) en Dawid Voster (44) het tereg gestaan op ’n klag van moord ná die dood van Frank Links. Hulle het Links op 13 Januarie 2012 in die Dysselsdorp-polisiekantoor aangerand. Links is op die toneel dood. Lingerveldt het Links met sy vuiste in die gesig geslaan en op sy bors getrap, terwyl Voster hom agter die kop geskop en op sy bors getrap het. Berou Streeklanddros Retha Pretorius het bevind hulle het nie die opset gehad om Links dood te maak nie. Volgens Pretorius kan geweld teenoor oortreders nie geduld word nie. “Die magte van die polisie moenie gebruik word om die publiek aan te val nie.” Volgens Pretorius het die beskuldigdes geen berou getoon nie en moet ’n vonnis opgelê word wat die erns van die misdryf reflekteer en verhoed dat die gemeenskap reg in eie hande neem. Toesig Lingerveldt het twee vorige veroordelings en het dié misdryf gepleeg terwyl ’n opgeskorte vonnis nog gegeld het. Hy is tot ses jaar tronkstraf gevonnis en Voster tot drie jaar. Dit is in geheel vir vyf jaar opgeskort. Lingerveldt is ook tot 36 maande en Voster tot 18 maande korrektiewe toesig gevonnis. Dit behels huisarres, behalwe vir werk- en kerkdoeleindes. Hulle mag nie alkohol en dwelms gebruik nie. Hulle is onbevoeg verklaar om vuurwapens te besit.