AL VOER die sokkerwêreld byna elke dag ’n debat oor wie die beste speler is, sê Cristiano Ronaldo hy en Lionel Messi was nog nooit mededingers nie. CR7, soos dié Portugese sokkerster bekend is, het gereageer op vrae oor hom en Messi se meer as dekade lange oorheersing as die beste spelers in die wêreld. Dié vraag het gekom nadat Ronaldo twee doele in Juventus se Champions League-sege van 3-0 oor Messi se Barcelona aangeteken het. Ronaldo sê: “Ek het nog altyd ’n vriendelike verhouding met Messi gehad. Ek het al voorheen gesê – vir die afgelope 12, 13, 14 jaar het ek toekennings met hom gedeel. Opwinding “Ek het hom nooit as ’n mededinger beskou nie. Hy het nog altyd die beste vir sy span gegee en ek die beste vir my span. Ons kom goed oor die weg. Ek is seker hy sal dieselfde sê. “Maar ons weet in sokker sal mense altyd na mededingendheid soek om vir meer opwinding te sorg.” Intussen hoop Ronaldo dat Dinsdag se sege sy en sy Juventus-spanmaats se selfvertroue ’n hupstoot sal gee. Hulle is tans vierde in die Italiaanse Serie A-liga. Barcelona wil ook herstel van ’n swak begin in sy plaaslike seisoen. “Messi is nog dieselfde speler,” het Ronaldo gesê. “Barcelona is tans in ’n moeilike tydperk, maar ek is seker hulle sal opstaan. “Alle spanne beleef maar slegte tye, maar Barcelona is ’n baie goeie span.” – Reuters