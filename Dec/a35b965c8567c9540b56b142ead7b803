HULLE weet nie hoe ’n klaskamer van binne lyk nie. Hulle het ook nog nooit ’n skoolbroek, -hemp, -skoene of -rugsak gedra nie. Daar is nog nooit gepraat van onderwysers nie en nog nie een keer is daar in die rigting van ’n skool gestap nie. Die grootste hartsbegeerte van twee broertjies van Happy Valley is om soos hul maatjies skool te gaan. Ongelukkig kom dié geleentheid net nooit. Ná vyf jaar van aansoek doen is hul pa, Mario Bouwers, nou net mooi gatvol dat sy kinders nie die geleentheid het om hul naam op ’n klaslysie te sien nie. Bouwers sê: “Ek is raadop, gefrustreerd en hartseer vir my kinders se part. Hulle wil so graag skool toe gaan, leer, maatjies maak en tuiswerk doen.” Hy sê hy doen sedert 2016 aansoek by die Primêre Skool Happy Valley, maar moet net elke keer hoor daar is nie plek nie. “Ek verstaan nie hoe daar nie spasie is nie. Wanneer my bure vir húl kinders aansoek doen, word hulle aanvaar. “Ek weet nie wat ek nog moet doen om vir hulle in ’n skool plek te kry nie. “Dit blyk daar word net verby ons gekyk en niemand gee rêrig om nie.” Sy seuns Baddie (7) en Matteo (9) vra hom elke dag wanneer hulle dan skool toe kan gaan, maar die enkelpa weet nie meer wat om vir hulle te sê nie. Die pappie wonder klaar wat ’n gesukkel dit gaan afgee wanneer die kleintjie, die vyfjarige Nino, ook volgende jaar skool toe moet gaan. Opgegee “Ek is op en af distrikskantoor toe om navraag te doen,” vertel hy. “Ek word gesê hul name is op die stelsel, maar tog kan niemand vir my sê wanneer hulle by die skool kan aansluit nie. “Ek is ’n enkelpa en ek stel my kinders eerste. “Dit is waarom ek nog nooit opgegee het om hulle by ’n skool in te kry nie. “Ek voel soms moedeloos, maar ek weet dit was vir hul ma, wat vyf jaar gelede oorlede is, belangrik dat hulle moet skoolgaan,”  verduidelik hy. Bouwers sê verder hy moes ná sy vrou se dood sy werk los om voltyds na sy kinders om te sien. “Dit is nie enige persoon se paadjie om te loop om alleen na hul kinders te kyk nie, maar ek het tog drome vir my kinders. As ek die fasiliteit gehad het om hulle by die huis skool te kon gee, sou ek, maar ek het nie. “Ek dink aan hul toekoms. Hulle het ’n reg op opvoeding. “Education is key en ek wil hê hulle moet ’n beter kans in die lewe hê. “?’n Beter lewe is wat hulle verdien. “Nie dit wat hulle nou deurmaak, waar hulle net kan luister na die ervaring van vriende op skool nie. Hulle moet dit ook ervaar,” sê die raadop pa. Bouwers voeg by dit vreet ook aan hom dat hy nie in hierdie stadium kan uitgaan en voltyds werk nie. “Ek wil graag weer voltyds werk en uit my eie sak vir hulle sorg. “Dit pla my verskriklik dat ek nie positiewe feedback kry nie, maar ek hoop dit sal volgende jaar gebeur,” sê hy. Terugvoer Die Wes-Kaapse onderwysdepartement is al vroeg gisteroggend gevra om duidelikheid rondom dié geval te verskaf. Teen druktyd was daar egter nog geen terugvoer van die departement nie.