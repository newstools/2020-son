MOHAMED Salah se status as ’n toekomstige Liverpool-legende is nog verder verstewig­ toe hy Woensdag die rekordhouer vir die meeste doele vir dié klub in die Cham­pions League geword het. Dié Egiptiese invoerproduk van die Reds spog nou met 22 doele in Champions League-sokker. Dit is een doel meer as dié van die legendariese Steven Gerrard, wat deesdae as ’n manager in die Skotse Premier­liga gedy. Liverpool, wat sy laaste groep D-wedstryd met ’n verswakte span gespeel het, moes met ’n gelykop uitslag van 1-1 teen Midtjylland tevrede wees. As groepwenner het die Reds egter reeds vir die ronde van laaste 16 spanne gekwalifiseer. Dekades Jürgen Klopp (manager) se troepe kan egter beroof voel nadat ’n doel deur Takumi Minamino deur die video-assistentskeidsregter (VAR) vir onkantspel afgekeur is. Salah het in 2017 vir £34 miljoen (tóé sowat R583 miljoen) van die Italiaanse klub Roma af geskuif en is nou veel meer werd as dié beskeie bedrag vir ’n striker. Sedertdien het Salah die klub gehelp om die Champions League-titel en verlede seisoen se Premierliga-kroon (ná sowat drie dekades se wag) te wen. Intussen was Klopp glad nie tevrede met die feit dat die VAR sy span van ’n oorwinning weerhou het nie. Veral nie toe dit weer baie lank geneem het om tot ’n beslissing oor Minamino se doel te kom nie. “Dit het net lank gevat. Ek dink op die ou end – ek het nog nie weer daarna gekyk nie – was die besluit die regte een, maar dit is so moeilik gemaak. “Dit het drie tot vier minute geneem en dit het die manne koud gemaak. “Ek was voorheen iemand wat VAR as ’n goeie idee beskou het. Ek is eerlikwaar nie nou meer so seker of ek dit weer sal sê nie. Maar dit is nou daar.”