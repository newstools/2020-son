LEE Langeveldt, Stellenbosch se eerstekeuse-goalie, reken Sage Stephens is opgewasse vir die taak en sal die mas opkom in sy eerste wedstryd van die seisoen. Die 29-jarige Stephens neem vandag in die Harry Gwala-stadion die handskoene oor vir Stellies se wegwedstryd teen Maritzburg. Dis ook die laaste wedstryd van die jaar voordat die Premier­liga vir die feestyd ’n breek vat. Langeveldt gaan nie speel nie weens griep. Hy was nog Dinsdag in Stellenbosch in aksie in hul derby-nederlaag met 1-2 teen Cape Town City. Hy het sedertdien ’n verkoue opgedoen wat glo niks ernstigs is nie. Langeveldt, wat ’n goeie verhouding het met die voormalige City goalie Stephens, sê hy het groot vertroue in sy spanmaat se vermoë voor die doelhok. “Ek sien elke dag op die oefenveld hoe hard Sage werk,” verduidelik Langeveldt. “Hy push my behoorlik en daar is goeie kompetisie tussen ons. Soms in sokker moet ’n speler beseer word, of in my geval siek, sodat ’n ander sy kans kan kry. Dis nou maar hoe dit werk. “Ek is oortuig daarvan dat Stephens goeie rekenskap van homself sal gee en dat ons defence net so veilig sal wees met hom voor die pale.” Die ervare Langeveldt het ten slotte gesê die verandering in doelwagter vir vandag se stryd sal nie ontwrigtend wees nie. Die Stellies-kaptein, Robyn Johannes, en sy troepe sal hul afrigter, Steve Barker, ’n vroeë Kersgeskenk wil gee deur die maksimum punte teen die Team of Choice te kry. Dit sal egter verdien moet word, want Maritzburg is op sy tuisveld ’n moeilike neut om te kraak.