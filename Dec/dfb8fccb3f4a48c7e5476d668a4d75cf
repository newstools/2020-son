GIO Aplon glo die nalatenskap wat die voormalige Blitsbok-breier Paul Treu by sewesrugby in Suid-Afrika opgebou het, werp nou vrugte af in die vyftienmanspel. “Ja, sewesspelers is altyd gesien as te lig of te klein. Dit is dus baie goed om die geweldige impak te sien wat hulle nou in Suid-Afrikaanse rugby maak,” het Aplon Maandagaand in ’n onderhoud op Radio KC gesê. “Almal kyk na die bydrae van Neil Powell (die huidige Blitsbok-afrigter), maar die ou wat eintlik die fondasie gelê het, is Paul Treu. “Baie krediet moet na hom gaan vir die fondasie wat hy gebou het en die legacy wat hy aanmekaargesit het. “Neil Powell het dit vorentoe gevat. Hy het manne soos Werner Kok, Ruhan Nel, Stedman Gans, Kurt-Lee Arendse en Angelo Davids, deur die stelsel gebring wat vandag voortreflike vyftienmanrugby speel.” Die 38-jarige boorling van Hawston, wat deesdae by die Bulle is, sukkel tans met ’n langtermyn-kniebesering. Hy sal graag weer wil speel. “Ek sal maar kyk hoe dit gaan. Dit is somtyds nie maklik nie, want ek was nog nooit voorheen so lank beseer nie.” Met opwindende jong heelagters soos Aphelele Fassi (Sharks), Warrick Gelant (WP) en Gianni Lombard (Lions) wat tans met beserings buite aksie is, glo Aplon die Springbokke sal steeds op die ervaring van Willie le Roux in die laaste vesting kan staatmaak. “Teen die Britse en Ierse Leeus sal ek met die tried en tested gaan. Willie le Roux is maar seker die speler wat ons kan vertrou om steeds die taak op heelagter te verrig. Hy het reeds 50 toetse agter sy naam.” As Le Roux nie beskikbaar is nie, glo Aplon Cheslin Kolbe sal ’n goeie opsie wees vir die nr. 15-trui in die Springbok-span.