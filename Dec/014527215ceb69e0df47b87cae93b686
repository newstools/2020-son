MANCHESTER United se manager, Ole Gunnar Solskjær, het erken hy moes Fred dalk eerder vervang het voordat die Bra­siliaan in Woensdag se nederlaag van 1-3 teen Paris Saint-Germain in Parys gepos is. Fred het in die 70ste minuut ’n tweede geel kaart ontvang vir ’n oortreding teen die voormalige United midfielder Ander Herrera. Fred was egter gelukkig om nie in die eerste helfte alreeds sy marching orders te gekry het nie. Dit was toe hy PSG se Leandro Paredes met die kop gestamp het, maar net ’n geel kaart gewys is. Sy en United se geluk het egter uitgeloop toe geregtigheid wel geskied. Dit was toe Fred met 20 minute speeltyd oor van die veld gestuur is vir ’n tweede geelkaartoortreding. “Hy was egter gelukkig om nog vir só lank op die veld aan te bly,” het Sol­skjær oor die eerste voorval erken. “Die skeidsregter het ’n fout gemaak, maar dit is toegelaat.” Volgens Solskjær het hy in die rustyd met Fred gepraat en besluit om met die linkerpoot te volhard vanweë sy stewige vertoning in die eerste helfte. “Hy het goed gespeel, maar met die beslissing wat die skeidsregter gemaak het, laat dit jou terugkyk en besef dat ek hom moes vervang het,” het Solskjær bygevoeg. Solskjær het nie gedink die tackle op Herrera het ’n tweede geel kaart regverdig nie. “Volgens my was dit nie ’n oortreding nie. “Fred was gedissiplineerd in die tweede helfte. “Ek het hom gevra om verstandig te wees en hy was.” Die nederlaag beteken dat United met nege punte gelyk is met PSG en RB Leipzig in groep H. Die Red Devils sal Leipzig volgende Dinsdag in Duitsland moet klop om die ronde van die laaste 16 spanne te bereik. “Ons is bewus daarvan dat ons lot in ons eie hande is. Ons weet dat ons teen ’n goeie span in Leipzig speel wat laas jaar in die halfeindronde was, maar ons is ook besig om in ’n goeie span te ontwikkel,” het Solskjær verder verduidelik. – AP