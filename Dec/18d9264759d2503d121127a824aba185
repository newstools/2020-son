“MY KARAKTER is vast, sy is liefde en sy is sassy verby!” Só vertel die flambojante sangeres Ramaine Barreiro-Lloyd, wat die towerfee speel in die teaterstuk Cinderella & FrikaDella, wat tans in die GrandWest se Roxy Revue Bar op die planke is. Die talentvolle sangeres is nou al byna vier dekades in die vermaaklikheidsbedryf. Sy vertel sy is tuis as sy op die teaterverhoog is en ’n flambojante karakter se skoene kan vol staan. “My karakter wil net hê almal moet gelukkig wees. “Sy is soos daai lekker ouma, man. “Dit was vir my maklik om in hierdie rol te slip; seker omdat die vroue van wie ek kom, sterk en liefdevol is.” Die sangeres vertel haar karakter is lekker spicy. “Daar is ’n paar great lines vir my geskryf. “Die skrywers, Alistair (Izobell) en Emo (Adams) het great werk gedoen. Stiefsusters “Ek gee nie om om ’n paar senstive lines te gooi nie. “Omdat my karakter so loving en sassy is, kan ek daarmee wegkom.” Ons het ook saam met die Maak My Famous 2-finalis Daylin Sass gepraat. Daylin vertolk die rol van een van die twee nare, talentlose stiefsusters. “Frika is baie sassy op ’n manier. “Sy is gemaklik in haar space, maar sy weet ook dat sy baie versin is. “Sy is mal oor haar makeup tuto­rials. “Sy is haar mammie se fave dogter en kom met baie dinge weg.” Die teaterstuk gaan oor hoe die sosiale media die wêreld oorneem en oor die ongenaakbare ma en talentbestuurder Patricia D en haar influencer-dogters, Frika en Della (Nur Abrahams). Dié twee het maar bra min talent. Prins Die talentvolle Cinderella (Nicoleen Saal) word geïgnoreer en onderdruk – totdat ’n talentkompetisie opduik. Cheswyn Ruiters vertolk die rol van die sjarmante prins Siyaman Cowbell. Alistair en Loukmaan Adams deel die rol van die bose stiefma. Ramaine vertel: “Dit was ’n aaklige jaar en ek voel ons as kunstenaars sê vir jou met hierdie show dat dit nodig is om te lag. “Kom kyk die show en lag saam met ons.” Kyk, moet vir niemand sê ek het gesê nie, maar Ramaine se karakter was my gunsteling. Sy is pure elegance wat rondsweef op daai blink, hemelhoë spykerhakkies en sy het die pittigste sêgoed. Cinderella & FrikaDella is nog tot 20 Desember by die Roxy Revue Bar in GrandWest op die planke.