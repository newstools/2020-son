ALLE Rage-feeste is vir eers op ys nadat 'n aantal corona-virus-gevalle na die fees in Ballito in KwaZulu-Natal teruggespoor is. Die feeste wat deur dié besluit geraak word is die Joburg Rage, Plett Rage en die een in Jeffreysbaai. Zweli Mkhize, minister van gesondheid, het Sondag gevra dat almal wat die fees in Ballito bygewoon het hulle onmiddellik vir tien in kwarantyn moet plaas. Organiseerders van die Rage-fees het aan News24 bevestig dat vier personeellede by die fees positief getoets het terwyl 'n dokter in Hillcrest nog 20 gevalle bevestig het. Dit het daartoe gelei dat kaartjieverkope vir die fees in Plettenbergbaai onmiddellik stopgesit is. "Ons is verpletter dat feesgangers ondanks al ons pogings voor en gedurende die fees steeds Covid-19 opgedoen het, sê Darran Sandras, woordvoerder vir die feesorganiseerders. "Ons gee ons volle samewerking aan die owerhede en rolspelers en sal aanhou om te doen wat verwag word en ons maak ook al die nodige hulpbronne beskikbaar." - News24