OUDTSHOORN. – Een van die langsdienende personeellede in die plaaslike landdroshof, die altyd vriendelike AO Pieter “Pine” Pienaar, tree einde vanjaar af ná meer as 38 jaar in die polisie en 30 jaar as hofordonnans. “Dit voel so onwerklik, maar ek sien uit na die rus,” het Pienaar laas Woensdag op sy afskeidsgeselligheid by die landdroskantoor gesê. Pienaar het in 1982 by die polisie begin en is vanaf 1990 hofordonnans. Die afgelope twee jaar was hy die bevelvoerder van die hofordonnanse. Hy is een van net vier personeellede wat in 1991 by die huidige landdroskantore begin werk het. Hooflanddros Jaco Lambrechts het Pienaar as ’n ware steunpilaar beskryf en iemand wat “altyd daar was” wanneer jy op sy nommer gedruk het. Lambrechts het Pienaar namens die departement van justisie bedank. Streeklanddros Ntsoki Moni het Pienaar as ’n toegewyde beampte beskryf wat almal met respek behandel het. Pienaar het hom in 1982 in die Oos-Kaap aangesluit by die destydse spoorwegpolisie, wat in 1986 by die Suid-Afrikaanse Polisie ingelyf is. Hy het tot in 1989 in Klipplaat gewerk en toe na Oudtshoorn gekom. In November 1990 het hy as hofordonnans begin werk toe die landdroskantoor nog op die hoek van Kerk- en Hoogstraat was. Volgens Pienaar is wyle Law­rence Oliphant, broer van die vermoorde anti-apartheidsaktivis Reggie Oliphant, een van die mense wat hy sal onthou vir sy bywoning van hofsake en die regsadvies wat hy lede van die publiek gegee het. Verwerf Pienaar en sy vrou van die afgelope 36 jaar, Silly, is baie trots op hul dogters, Hedwigg en Lauren, omdat een in die pa se voetspore en die ander in die ma s’n gevolg het. Hedwigg is ’n arbeidsprokureur wat haar LLB-graad in 2013 aan die Universiteit van die Wes-Kaapland verwerf het. Lauren het haar onderwysgraad in 2018 aan die Universiteit Stellenbosch verwerf.