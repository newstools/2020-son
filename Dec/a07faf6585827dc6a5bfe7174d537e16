MENSE sonder huise in die Strand is keelvol. Só sê die gemeenskapsleier Norah Juries. Honderde mense het Saterdag ’n stuk grond in Gustrouwlaan in Gustrouw beset om vir hulle hokke op te slaan. Die raad van die Stad Kaapstad was gou op die toneel om die mense te keer. Juries sê daar is al in 2004 begin om die behuisingsprojek saam te stel. Daar is besluit dat 179 huise gebou gaan word vir mense wat nie hul eie huis kan bekostig nie. Daar sou ook gap housing wees vir die mense op die waglys wie se salaris te hoog is om vir ’n huis te kwalifiseer. Volgens Juries moes dié huise lankal gebou gewees het. Die Cape Coloured Congress het Saterdag se protesaksie gelei. Baie van die mense is backyard dwellers wat sê hulle wag nou al te lank vir ’n huis. Juries sê sy verstaan die mense se frustrasie. Sedert 2004 is daar volgens haar baie vergaderings gehou, maar niks het gebeur nie. Die laaste vergadering was in April vanjaar. Weens Covid-19 het alles nou tot stilstand gekom. JP Smith, mayco-lid vir veiligheid en sekuriteit, het aan die SABC gesê hulle is besig om met die gemeenskap hieroor te praat.