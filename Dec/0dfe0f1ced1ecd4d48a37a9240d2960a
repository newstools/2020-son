DIE polisie het ’n nadoodse ondersoek geopen nadat ’n vrou van Gauteng se liggaam Saterdag op Tafelberg gevind is. Die 43-jarige vrou is Saterdag om 10:20 aan Skeleton Gorge se kant op Tafelberg gevind, sê Johann Marais van Wildernis-soek-en-redding. “Twee paramedici is met ’n voertuig deur Constantia-nek na Skeleton Gorge. Toe hulle by die vrou kom, was daar ’n groep mense. Hulle het vertel dat hulle meer as ’n halfuur probeer het om die vrou by te bring deur mond-tot-mond-asemhaling toe te pas.” Marais sê die AMS se helikopter van die Wes-Kaapse gesondheidsdepartement is toe ingeroep. ’n Mediese span is by die ingang van die Kirstenbosch Botaniese Tuine ontplooi. “Die paramedics kon ook nie die vrou bybring nie.” Die res van die stappers is met ‘n voertuig van die berg afgebring. Sers. Noloyiso Rwexana, ’n polisiewoordvoerder, het die voorval bevestig. “Die omstandighede rondom die voorval word nog ondersoek.”