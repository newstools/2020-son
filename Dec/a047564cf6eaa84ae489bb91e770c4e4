’N VERMEENDE inbreker is dood en sy makker gewond nadat hul na bewering by ’n polisieman se huis ingebreek het. Die voorval het Sondag in die vroeë oggendure in Forest Village in Eerste­rivier gebeur. Son verneem konst. Phumlani Jameson en sy vrou het in hul voorkamer gesit toe hulle ’n gepeuter by die agterdeur hoor. Die konstabel het opgespring om sy dienspistool in die kamer te gaan haal. Terwyl hy in die kamer was, het hy skote gehoor, vertel ’n polisiebron. Jameson, ’n polisieman by die Belhar-polisiestasie, het deur die kamerdeur geskiet. Hy het toe die verdagtes agternagesit en weer op hulle geskiet. Hegtenis Een is in sy kop getref en is op die toneel dood. Sy vriend is in die agterstewe geskiet en is na ’n mediese fasiliteit geneem. Sers. Noloyiso Rwexana, ’n woordvoerder, het die voorval bevestig. Sy sê Jame­son se vrou is in die been gewond. “ ’n Saak van moord, poging tot moord en poging tot huisroof is geopen. Die gewonde man is intussen in hegtenis geneem.” Die dossier is na die onafhanklike polisieondersoekdirektoraat (Opod) verwys. Sontaga Seisa, ’n woordvoerder van Opod, sê die ondersoek is nog aan die gang. Seisa bevestig dat Jameson op die vermeende huisrowers geskiet het nadat hulle eerste geskiet het.