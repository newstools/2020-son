SES mense is beseer in 'n botsing tussen 'n passasiers- en 'n goederetrein buitekant Leeudoringstad in die Noordwes-provinsie. ER24 het gesê sy paramedici het gister omstreeks 05:21 op die ongeluk gereageer, tesame met die polisie en die brandweer. Ross Campbell, ER24-woordvoerder, sê: "Verskeie steenkoolwaens het in die botsing ontspoor en die passasierstrein se enjin het aan die brand geslaan. Die brandweer het dit vinnig geblus.” Hy het gesê daar was gelukkig baie min mense in die passasierstrein en gelukkig is net ses mense beseer. Hulle is vir ligte beserings behandel. Twee mans in hul 30s is na 'n privaat hospitaal in Klerksdorp vervoer vir verdere sorg, terwyl die ander vier op die toneel behandel is. Die oorsaak van die treinongeluk word tans ondersoek. - AlgoaFM 