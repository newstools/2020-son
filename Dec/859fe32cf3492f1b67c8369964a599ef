DIE voormalige Manchester United- en Engeland-verdediger Rio Ferdinand glo sokker het ’n keerpunt bereik as dit kom by rassisme. Volgens hom moet die sport se ringkoppe sterk standpunt inneem nadat die ganse Istanbul Basaksehir-span die speelveld verlaat het tydens sy Champions League-wedstryd teen Paris Saint-Germain (PSG). Die PSG-span het dieselfde gedoen toe hulle agterkom dat Istanbul se hulp­afrigter, Pierre Webó, die teiken van ’n rassistiese uitlating van ’n wedstrydbeampte gedurende Dinsdag se wedstryd was. Die wedstryd is uitgestel nadat die vierde wedstrydbeampte, Sebastian Coltescu, glo na Webó in Romeens as ’n “negru” (swart ou) verwys het. Uitgejou Demba Ba (Istanbul-speler) het toe ingetree en die span van die speelveld af begelei. Die PSG-spelers en bestuur het ook die veld verlaat. Dié bloutjie kom kort op die hakke van ’n voorval in ’n Engelse Tweede Divisie-wedstryd van Millwall, toe dié span se ondersteuners die spelers uitgejou het omdat­ hulle op hul knieë gesak het in solidariteit met die #BlackLivesMatter-beweging. “Ons het ’n dreigende keerpunt bereik. Ons het Millwall en die PSG-wedstryd in dieselfde week. Daar gaan nie ’n week verby sonder ’n rassevoorval nie. “Ons het nou die punt bereik waar iets daadwerkliks gedoen moet word. Ons bly dit net sê, maar die mense in beheer moet ook ’n groot standpunt inneem,” het Ferdinand gesê. Intussen het Uefa, beheerliggaam vir Europese sokker en die Champions League, gesê ’n volwaardige ondersoek sal volg. Die wedstryd is gister oorgespeel met ’n nuwe groep wedstrydbeamptes.