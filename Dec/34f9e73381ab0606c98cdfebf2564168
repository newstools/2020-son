EEN van die Springbokke se mees herkenbare ondersteuners het afgesterf. Michael Magerman, bekend vir sy sêding “Issie jy nie, is jou body”, is op Kersdag dood, het sy familie op Facebook bevestig. “Dit is met ’n swaar hart dat ons julle van die afsterwe van ons geliefde broer moet inlig,” het sy broer Johann Magerman op Facebook geskryf. “Ons bedank God vir Michael se lewe en ons gee God al die eer.” Die pastoor van Macassar het nog onlangs in ’n video vertel oor sy stryd teen Covid-19. In die video verduidelik hy hy het eers griepsimptome gekry met ’n geweldige kopseer en kouekoors. “Vir die eerste keer in my lewe was ek bekommerd oor myself. Toe voel ek die koors in my mond raak erger, niks eetlus, slaap dag en nag of kan nie slaap nie. “Ja, ek is op suurstof, maar ek fokus nie op wat ek sien nie, maar die onsienlike,” het hy laas week gesê. Hoewel hy nie sy borrelende self in die video’s was nie, het hy steeds optimisties gebly. Verskeie gebedsessies is die afgelope week gehou en luidens ’n inskrywing van die familie het Michael tot die dag voor sy dood nog verbetering getoon. “Daar was ’n vlugtige oomblik toe hy selfs sy oë opgemaak het,” lees 'n inskrywing op Facebook. Huldeblyke het sedert sy dood ingestroom. Sy vriend Marco Jacobs skryf op Facebook: “Ek is stukkend oor die nuus van Michael Magerman se afsterwe. Ons het hegte vriende geword. Ons het vyf dae laas op WhatsApp gekommunikeer. Ek het gewonder hoekom ek nie die laaste keer ’n antwoord gekry het nie. Nou weet ek. Ek is so hartseer. Ek gaan jou baie mis. Ons dink aan en bid vir jou familie en geliefdes in hierdie tyd. Rus in glorie, my vriend.” Michael se geloofsgroep, Predators4Jesus, skryf: “Ons betreur die verlies van ons geliefde vriend, broer en mede-Predator4Jesus. Ons harte is stukkend en ons gedagtes sukkel om te verwerk wat gebeur het.“Bid asseblief vir die bedroefde familie in dié tyd en ook vir ons as ’n organisasie. Ons het ’n gem verloor. Rus in vrede, Michael William Magerman.” Die Springbokke het Michael op hul amptelike Facebook-blad bedank "dat hy ons goed oor onsself laat voel het". 