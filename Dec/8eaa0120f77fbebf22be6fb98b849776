DIE aantal nuwe Covid-19-gevalle in die Overberg het binne 7 dae met 64% gestyg, terwyl ses sterftes ook aangeteken is. Die Overstrand-munisipaliteit het inwoners gevra om steeds versigtig en waaksaam te wees. Die munisipaliteit is bekommerd oor dorpe soos Swellendam, Kaap-Agulhas, Villiersdorp, Caledon, Bergsig en Grabouw. Riana Steenekamp, woordvoerder van die Overstrand-munisipaliteit, sê in 'n verklaring verslae het gewys dat die stygings weens mense is wat begrafnisse bygewoon het, winkelsentrums besoek het en diegene wat nie in kwarantyn en isolasie bly nie. "Ons vra die inwoners van elkeen van die subdistrikte en as 'n kollektief om hul deel te doen sodat ons die situasie weer onder beheer kan bring. Ons almal het met ons optrede 'n rol om te speel," sê sy. Steenekamp het inwoners weer daaraan herinner om 'n masker te dra en oorvol plekke asook plekke met swak ventilasie te vermy.