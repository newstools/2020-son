ONTMOET Chestnut Place­ se eie Kersengel. Op Kersdag – toe baie gesinne om potte gammon en tong bymekaar gekom het – het Gennivive Marques van die Chestnut Place-flêtse in Belhar besluit om die kinders van haar buurt met iets te ete te bederf. Vir haar was dit belang­riker om ’n smile op die kinders se gesigte te sien as om haarself te spoil, vertel Gennivive. Dis ook hoekom haar organisasie se naam Caring & Sharing is. Gennivive is baie beskeie oor die fantastiese werk wat sy in haar gemeenskap verrig. Volgens haar het sy aan die begin van die lockdown gesien hoe mense van swaarkry krepeer. “Baie het hul werk verloor. Ek het toe begin om twee keer ’n week gekookte maal­tye­ aan my community te bedien. “Dis hartverskeurend om te sien hoe mense sukkel en my hart breek veral vir die kindertjies. “Dis hoekom ek besluit het om vanjaar my Kersfees anders te vier en dit met my gemeenskap te deel,” verduidelik sy. Niks minder as 400 kinders is heerlik bederf en het die geleentheid gehad om ’n onvergeetlike Kersfees te beleef. Gennivive sê sy is baie dankbaar vir die mense wat haar bygestaan het. “Ek gaan nie name noem nie. Die mense weet wie hulle is. “Die nood is groot. Nie net hier in Chestnut nie, maar in soveel ander plekke. “Ek wens ek kon hierdie inisiatief in ander gemeenskappe ook uitgerol het. “Dit gaan maar broekskeur om orals te help, maar ek weet dat die Here my sal seën met nog hulp van ander.” Gennivive beoog om binnekort haar organisasie te registreer. Lesers wat graag bydraes wil maak tot haar projek, word genooi om haar te bel by 074 535 4990.