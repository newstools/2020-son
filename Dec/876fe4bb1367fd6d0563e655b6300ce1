SINDISWA Gomba, Oos-Kaapse LUR vir gesondheid, het positief getoets vir Covid-19, het haar kantoor Sondagaand bevestig. Judy Ngoloyi, Gomba se woordvoerder, sê sy is asimptomaties en sal haar pligte van die huis af nakom. Gomba se diagnose kom 'n week nadat Zweli Mkhize, minister van gesondheid, amptelik verklaar het 'n tweede golf van infeksies het Suid-Afrika getref. Infeksies het veral in die ouderdomsgroep 15 tot 19 jaar gestyg. Mkhize skryf dit toe aan partytjies onder jong mense waar farmaseutiese riglyne geïgnoreer word. Baie nuwe gevalle is ook teruggespoor na die Rage-fees in Ballito in KwaZulu-Natal. Dit het daartoe gelei dat ander Rage-feeste gekanselleer is. - News24  