’N VROU en twee mans van Calitzdorp wat skuldig bevind is aan huisbraak en aanranding met die doel om ernstig te beseer, is verlede week in die Oudtshoorn-streekhof opgeskorte vonnisse en korrektiewe toesig opgelê. Denise Pietersen (22), Jacobus Frans (20) en Darryll Jansen (26) is daarvan aangekla dat hulle op 23 Januarie 2016 ’n deur van Jan Mei se huis op die plaas Besemkop oopgebreek en vir Andrew Wagenaar met ’n mes gesteek en met ’n bierbottel oor sy kop geslaan het en Pietersen het hom met ’n klip gegooi. Wagenaar het getuig hy het dié dag saam met Mei en nog twee mans TV gekyk. Jansen, Mei se seun, het die huis se deur oopgetrap en hy en Frans het hom sonder rede begin slaan. Frans het hom met ’n mes onder sy linkeroog gesteek. Pietersen het hom met ’n bierbottel oor sy kop geslaan. Volgens hom het Pietersen die vorige naweek ook baklei met sy pa, wie se arm gebreek was. Mei het onder kruisverhoor ontken dat hy ’n mes gehad en dat Frans dit by hom afgevat het. Mei het getuig hy het ’n harde slag gehoor en gesien hoedat Frans en Jansen vir Wagenaar aanrand. “Hulle het beurte gemaak om Andrew te slaan. Toe ek met Darryll praat, het hy aan my gesê dat ek die minste moet praat, anders val ek nou bo-op die kas.” Volgens Mei het Frans en Jansen albei messe gehad. Pietersen het met ’n bierbottel in haar hand in die deur gestaan. “Dit was ’n deurmekaarspul,” het Mei getuig. Teslynne Meiring, Mei se saamleefmaat, het getuig sy was besig om vis te bak toe Jansen en Frans die huis se deur ooptrap. Volgens haar was sy nie dronk nie. Sy is wel wyn gegee, maar het gemaak asof sy drink en het die wyn onder die tafel uitgegooi. Sy het ook getuig dat Pietersen vir Wagenaar met ’n klip gegooi het. Pietersen het getuig dat sy nie saam met haar medebeskuldigdes by Mei se huis aangekom het nie, wel ’n rukkie later. Volgens haar het sy tussenbeide getree en later die bloed van Wagenaar se gesig gewas met ’n waslap wat sy by Meiring gevra het. Sy het ’n klein klippie na Wagenaar gegooi “om sy aandag te trek” en volgens haar was almal dronk. Streeklanddros Daniel Boks het bevind die drie se weergawes is leuenagtig en dat hulle met ’n gemeenskaplike doel opgetree het. Pietersen is gevonnis tot 4 jaar gevangenisstraf, wat in geheel vir 5 jaar opgeskort is, asook 24 maande korrektiewe toesig. Dit behels huisarres 24 uur per dag, behalwe wanneer daar werk en kerk toe gegaan word. Frans en Jansen is elk vyf jaar kragtens art. 276 (1) (i) gevonnis. Dit beteken dat hulle ná die uitdiening van ’n sesde van die vonnis om parool aansoek kan doen.