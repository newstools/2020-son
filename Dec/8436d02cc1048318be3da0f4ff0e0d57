DIE liefdadigheidsorganisasie Sport Buddy van Oudtshoorn het 45 kinders van die Polisiehoogte-sopkombuis en -nasorgsentrum bederf met ’n heerlike Kersete. Volgens die sentrumbestuurder, Phillip Seroux, was dit vir baie van die kinders die eerste keer om aan ’n gedekte tafel te sit en ’n ete te geniet. Behalwe vir die ete het elke kind ook ’n Kersgeskenk ontvang waarmee hulle huis toe kon gaan. Die kinders het elkeen ’n sertifikaat van Seroux ontvang vir die gereelde bywoning van die sentrum die afgelope twee maande. Die sentrum het amptelik sy deure in Oktober vanjaar geopen. Die geskenkies is geborg deur die bekende gospelsangeres Lizelle van Hansen en die Plum-broers. Die dag se voorgereg is moontlik gemaak deur Daleen en Kobus Schoeman van Die Boomhuis. Volgens Wyndham Ewerts van Sport Buddy bied dié organisasie sonder winsbejag fondsinsamelingsprojekte soos geborgde gholfdae aan en die opbrengste word gebruik vir voedselhulpprojekte in Oudtshoorn en die naburige plase. “Die feit dat besighede op Oudtshoorn steeds gewillig is om te borg, spreek boekdele van hul gewilligheid teenoor die gemeenskap,” aldus Ewerts.