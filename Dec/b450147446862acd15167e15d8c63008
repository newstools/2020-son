DIE ANC se integriteitskommissie is nie happy dat pres. Cyril Ramaphosa hulle vir 18 maande geduck en dive het nie. Toe hy wel op 19 November voor die kommissie verskyn het, wou hy boonop nie oor bewerings teen sy CR17-veldtog praat totdat hofsake daaroor afgehandel is nie. Aantygings is gemaak dat Ramaphosa en sy veldtog fondse van die veldtog gebruik het om stemme voor die ANC se verkiesingskonferensie in 2017 by Nasrec te koop. George Mashamba, voorsitter van die kommissie, sê in 'n verslag die kommisie het comrades met "onweerlegbare bewyse" gevra om onmiddellik die dissiplinêre komitee te nader. Die kommissie het ook sy ongelukkigheid duidelik gemaak oor hul aanvanklike gesukkel om 'n vergadering met Ramaphosa te kry. "Die IK het oor 'n tydperk van 18 maande verskeie kere verbaal en skriftelik versoek om met die president te vergader. Dit het nie goed by die IK afgegaan dat beamptes en veral die president in die openbaar na die IK se werk verwys nie, maar in werklikheid was daar min tot geen interaksie nie," lui die verslag. - News24   