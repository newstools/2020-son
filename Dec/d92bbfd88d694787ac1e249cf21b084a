’N KERKKONSERT wat dié naweek by ’n kerk in die Paarl gehou is, het behoorlik opslae in die sosiale media gemaak oor daar geen maskers gedra is of sosiale afstand toegepas is nie. Jonathan Rubain, Pinksterkind en aanbieder van Koortjies met Jonathan Rubain op kykNET het saam met sy sanggroep, Seuns van Sion, op dié geleentheid van die Ware Evangelie Pinksterkerk opgetree. Daar het omtrent ’n koortjie in die sosiale media opgeklink oor hy so onverantwoordelik opgetree het. In ’n video kan gesien word hoe Rubain op die verhoog sing en die gehoor mal gaan – sonder enige maskers op. Wendy Philander, voorsitter van die gesondheidskomitee van die Wes-Kaapse parlement, beskryf dié byeenkoms as kommerwekkend. “Die kritiek moet nie as ’n aanval op ’n instansie of kuns­tenaar gesien word nie. “Covid-19 raak elkeen van ons. Dit is ’n saak van lewe en dood. Dus moet ons almal omsigtig en verantwoordelik optree.” Volgens Rubain was dit nie sy konsert nie. Hy sê hy was net een van die gaskunstenaars wat daar opgetree het. Hy vra die publiek nederig om verskoning as dit blyk dat hy onverantwoordelik opgetree het. Rubain sê: “Die span en ek is as gaste na ’n kerkdiens genooi en ek verstaan die kommentaar en alarm maak oor die huidige Covid-19-situasie. “Ek het nooit bedoel om enige een at risk te stel met my optrede Sondag nie. Leer asseblief uit my fout en maak seker dat ons ons beste doen om te verhoed dat die virus versprei deur ons maskers te dra, gereeld te sanitise en gehoor aan die reëls oor social distancing te gee.” Ondersoek Sandra Maritz, woordvoerder van die Drakenstein-munisipaliteit, sê hulle moedig mense aan om hierdie soort superverspreider-geleent­hede te vermy. Maritz sê: “Hoe meer mense bymekaar is, hoe groter is die risiko vir Covid-19 om te versprei. Mense moet superverspreider-geleenthede te vermy. Dit sluit in plekke met swak ventilasie, oorvol plekke en beknopte binnenshuise ruimtes waar nabye kontak met ander mense nie vermy kan word nie. Groot byeenkomste kan vermy word. Oorweeg ’n aanlyn geleentheid of ’n byeenkoms buite waar min mense byeen is. “Almal moet te alle tye waar mense saam is, binne én buite, maskers dra en ’n veilige afstand hou. “As maatreëls nie nagekom word nie, moet jy dit by die plaaslike polisiestasie of die Drakenstein-munisipaliteit aanmeld.” Volgens Maritz was daar op 14 Desember in die Kaapse Wynland 2 242 mense met Covid-19, waarvan 488 in Drakenstein se munisipale gebied is. Sedert die begin van die pandemie was hier 176 Covid-19-verwante sterftes. Gerald Esau, uitvoerende direkteur van gemeenskapsdienste in die Drakenstein-munisipaliteit, sê hulle ondersoek tans die voorval. Esau sê: “ Ons is vanoggend ingelig van die afgelope naweek se kerkdiens en die nie-nakoming van Covid-19- regulasies. Die munisipaliteit ondersoek tans die saak en sal in die week met die organiseerders vergader om dit te bespreek. “Dit was ’n privaat geleentheid wat nie by die munisipaliteit geregistreer is as ’n event nie. Ons betreur die feit dat die organiseerders onverantwoordelik en onverskillig opgetree het. “Ons ondersoek sluit nie uit dat regstappe teen die organiseerders gedoen kan word nie.” Tania Colyn, ’n woordvoerder vir die Wes-Kaapse departement van kultuursake en sport, sê: “Ons is gereeld in kontak met geloofsorganisasies oor die nakoming van Covid-19-regulasies. “Ons moedig geloofsorganisasies ook aan om verantwoordelik op te tree, die aantal persone by byeenkomste te beperk, sosiale afstand te hou en almal maskers te laat dra.” Alan Winde, premier van die Wes-Kaap, het ook sy teleurstelling oor die gebeure uitgespreek. Polisie Winde se woordvoerder, Bianca Capazorio, sê: “Dit wys mense vat nie Covid-19 ernstig op nie en hulle kom ook nie die veiligheidsmaatreëls na nie. Sy sê ’n saak oor hierdie oortreding van regulasies en ’n ander een by ’n kroeg is by die polisie vir verdere ondersoek aangemeld. Son het die Ware Evangelie Pinksterkerk om kommentaar genader, maar teen druktyd het niemand nog op navrae gereageer nie.