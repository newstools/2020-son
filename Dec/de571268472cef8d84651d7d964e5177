DAAR is 'n styging in die aantal jongmense in die provinsie wat weens die corona-virus in die hospitaal opgeneem word, sê die Wes-Kaapse departement van gesondheid. Mark van der Heever, woordvoerder, sê die getal sterftes onder jongmense weens Covid-19 is egter relatief laag in vergelyking met mense ouer as 40 jaar. Van der Heever sê die huidige ouderdomspatroon is soortgelyk aan die eerste golf. "Daar word dus steeds van alle ouderdomsgroepe, jonk en oud, verwag om voorsorg te tref om die verspreiding van die dodelike virus te stop," sê hy. Die onlangse aankondiging van 'n tweede golf is gevolg deur nuus dat 'n nuwe variant van die virus in die land opgespoor is. Van der Heever sê terwyl studies oor die nuwe variant aan die gang is, is daar tans geen bewyse wat daarop dui datdit meer jonger mense meer raak nie.