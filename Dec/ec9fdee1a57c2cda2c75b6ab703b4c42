SUID-AFRIKA het uiteindelik 'n deposito aan die Covax-entstofprogram betaal. Die departement van gesondheid en die Solidariteitsfonds het Dinsdag saam die betaling van R283 miljoen aan die internasionale entstof-alliansie, Gavi, aangekondig. Die betaling is 15% van die entstofprogram se algehele koste en sal sorg dat 10% van Suid-Afrikaners ingeënt word. Dr. Sandile Buthelezi, direkteur-generaal van die departement, het die Solidariteitsfonds bedank vir hul finansiële ondersteuning. Hy sê die departement gaan volgende jaar bykomende betalings maak. Zweli Mkhize, minister van gesondheid, het vroeër vandeesweek nog die vertragings in die betaling aan administratiewe kwessies toegeskryf. Suid-Afrika ervaar tans 'n tweede golf van Covid-19-infeksies met die aantal infeksies wat die 931 000-kerf nader. - News24