WILLIAM Gallas, voormalige kaptein van Arsenal, meen ’n legende van dié klub, Patrick Vieira, is die ideale kandidaat om die sukkelende Mikel Arteta te vervang. Gallas se uitlating volg nadat Everton die Gunners tot ’n agtste nederlaag dié seisoen verdoem het. Everton het Saterdag op Goodison Park met 2-1 gewen. Gallas glo Arsenal se base moet gou ingryp deur Arteta met Vieira te vervang om te verhinder dat Arsenal in ’n relegasiestryd betrokke raak. “Wat gaan aan by Arsenal?” vra Gallas retories. “Ek dink niemand het antwoorde nie. Maar ek dink nie Arteta is die regte manager vir die klub nie. “Volgens my het hy net nie genoeg ervaring om só ’n groot klub te manage nie. Om die waarheid te sê, ek was baie verras toe hy aangestel is. “Al was hy Pep Guardiola se assistent, het hy nie ervaring gehad nie. Jy kort ervaring om ’n groep van 25 spelers te manage. “Dis waarom ek voorstel Vieira moet aangestel word. Hy het meer ervaring as Mikel. “Hy het in Amerika gecoach en tyd by Nice deurgebring. “Hy was die kaptein van Arsenal in ’n baie suksesvolle periode by die klub. “Hy ken die klub baie goed en sal die klub se belange op die hart dra. “Indien die klub Arteta pos, móét Vieira hom vervang. Die fans sal baie daarvan hou.” Arteta het die leisels laas jaar by Unai Emery oorgeneem. Dinge het rooskleurig gelyk vir Arteta toe hy in sy eerste paar maande die Gunners na sukses in die FA Cup en Community Shield gelei het. Sedertdien loop dinge egter erg skeef vir die Spanjaard. – AP