JAKE White, afrigter van die Bulls, is nie bekommerd dat sy span voortaan dalk in die skrums gaan sukkel as ’n speler soos Trevor Nyakane nie beskikbaar gaan wees nie. Die Bulls het die Cheetahs Saterdag op Loftus Versfeld in Pretoria in ’n Curriebeker-kragmeting met 40-13 ore aangesit. In die eerste helfte het Hawies Fourie (afrigter) se span die Bulls in die skrum onder geweldige druk geplaas. Die rustydtelling was gelykop met 13-13. Die Bulls se vaskopstut, Marcel van der Merwe, het veral teen Boan Venter, die Cheetahs se loskopstut, swaargekry. White het reeds so vroeg as die 30ste minuut besluit om Van der Merwe – wat van 2014 tot 2015 die Springbokke in sewe toetse verteenwoordig het – met Nyakane te vervang. Bangerig Die World Cup-wenner het ’n onmiddellike verskil gemaak deur die Pretorianers se skrum vir die res van die game te anker. White het in ’n aanlyn konferensie gesê: “Trevor het ’n verskil gemaak, maar Marcel sal verbeter. “Dit was definitief ’n game­ van twee helftes. In die begin was ons ’n bietjie bangerig. Baie van die games­ in Desember en November word deur die weer soos byvoorbeeld met donderstorms beïnvloed. “Ons moes dus seker maak ons is in die rustyd voor. Ons het vinnig begin en was 13-3 voor. Sielkundig het ons daarna die voorsprong begin verdedig. “In die tweede helfte het ons terug na ons stelsels gegaan en ons was baie goed,” het White verduidelik.