UITSTIEK issie main ding! Jip, oom Cyril het ons hardhorendes weer op die lockdown se vlak 3 geplaas, maar dit beteken nie ons kan nie steeds (verantwoordelik) paartie op Oujaarsaand nie, want Son gooi ’n helse aanlyn Old School Oujaarsaand-bash. Dit beteken jy en jou familie kan veilig in jul huis die Nuwejaar saam met ons ingaan. Dis nou terwyl julle jul biscuits skud op lekker tunes deur twee van Kaapstad se gunsteling-DJ’s. Die gewilde Uncle Cal is een van daai DJ’s wat gaan sorg dat jou Nuwejaar op ’n hoë noot afskop. Die DJ vertel hy het gedurende die lockdown-periode omtrént skouer aan die wiel gesit. “Lockdown het my eintlik ’n kans gegun om te werk aan my musiekproduksies. “Ek het twee songs uitgereik, een met Vuvu Kumalo en ’n song met Judy Boucher wat dikwels op die radio speel.” Uncle Cal stem saam dat ’n aanlyn Oujaarsaand-jol ’n goeie idee is, veral met die corona-syfers wat die hoogte inskiet. “Dit is ook ’n manier om mense aan te moedig om tuis te bly en by die huis te paartie. Só sal die corona-syfers ook gecurb word.” Uncle Cal beloof dat die Oujaarsaand-bash ’n groot opskop gaan wees. “ ’n Paartie wat skrik vir niks! Oud en jonk kan saam baljaar. “Ek gaan lekker saamsing-numbers en hits van die ’80’s en ’90’s speel. “Ook die tipiese New Year’s Bash-opskop-songs soos ons nader aan die countdown na 2021 kom.” Die gewilde DJ verduidelik hoekom jy nie die bash moet misloop nie. “Dis verniet en dis ’n veilige celebration. Die ding gaan ruk! Uitstiek issie main ding!” Stream dit verniet op son.co.za.