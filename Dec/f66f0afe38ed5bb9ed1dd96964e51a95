’N VERMEENDE reeksverkragter is Woensdag in Mandeni naby KwaDukuza in KwaZulu-Natal in ’n skietgeveg met die polisie dood. Volgens die woordvoerder kol. Thembeka Mbele is ’n multidissiplinêre operasie omstreeks 10:50 uitgevoer. “Die span is na Skhalambazoweg, waar die vermeende verkragter weggekruip het. “Polisiebeamptes het die verdagte gevra om die deur oop te maak, maar hy het geweier. “Die deur is oopgetrap. Die verdagte het die beamptes probeer skiet. Tydens die konfrontasie is die verdagte noodlottig gewond. “’n Onwettige vuurwapen met vier patrone is in sy besit gevind,” sê Mbele. Die man word met sewe klagte van verkragting en klagte van roof verbind. Hy het na bewering vanaf Julie tot Desember vanjaar vroue tussen die ouderdom van 22 en 29 in die sosiale media geteiken. Hulle is na ’n versteekte gebied in die bosse langs die Mandeni-spoorweglyn geneem, verskeie kere verkrag en van hul besittings beroof. – News24 