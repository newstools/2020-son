DIE stryd tussen die voorspelers gaan môre op Kingspark in Durban die uitslag bepaal van die Curriebeker-wedstryd tussen die Sharks en die Bulls. Dít was gister die mening van die vaskopstut van die Sharks, Thomas du Toit. “Die Bulls moet krediet kry vir die wonderlike rugby wat hulle tot dusver gespeel het. Ons sal ons peil aansienlik moet lig, veral onder die voorspelers, as ons enige kans wil hê om hulle te klop,” het die Bok-vaskopstut in ’n verklaring gesê. “Dit is ’n uiters belangrike game vir ons en een waaroor ons baie opgewonde is.” Die Bok-senter Lukhanyo Am is terug om die Sharks teen die besoekers van Pretoria aan te voer. Am het van ’n handbesering herstel. Die tweestryd in die middelveld tussen die Sharks se senters, Am en Marius Louw, en Cornal Hendricks en Stedman Gans behoort een van die groot hoogtepunte van die kragmeting te wees. Dan Jooste vervang Kerron van Vuuren op haker, terwyl Henco Venter en Si­khumbuzo Notshe terugkeer in die lostrio in die plek van JJ van der Mescht en Thembelani Bholi. Sean Everitt, die Sharks se breier, het nes die Bokke by laas jaar se World Cup besluit om ses voorspelers op die bank te kies. Dít as teenvoeter vir die verwagte aanslag van die Bulls onder die voorspelers. Die belowende skrumskakel Jaden Hendrikse gaan na verwagting sy CB-buiging van die bank maak.