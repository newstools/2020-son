MATRIEKS gaan tien en agt dae voor Kersfees twee vakke moet oorskryf. Die minister van basiese onderwys, Angie Motshekga, het die aankondiging Vrydagmiddag gemaak. Sy sê: "Na 'n ondersoek oor die uitlek van die Wiskunde 2 en Fisiese wetenskap 2 vraestelle is dit nodig dat die leerders die twee vakke oorskryf." Wiskunde vraestel 2 sal om 14:00 op Dinsdag 15 Desember geskryf word en Fisiese wetenskap vraestel 2 sal om 09:00 op Donderdag 17 Desember herskryf word. Volgens Motshekga was daar ook gerugte dat die besigheidstudies vraestel uitgelek het, maar dit kon gelukkig vinnig genoeg vervang word. "Hierdie was nie 'n maklike besluit nie, maar wel een wat onder die omstandighede nodig was," voeg sy by. Motshekga noem dat uit die ondersoek spruit dit ook dat die aanlyn verspreiding van inligting dit onmoontlik maak om te sê hoeveel leerders toegang tot die uitgelekte vraestelle gehad het. "Dit is belangrik dat ons wel 'n sterk boodskap uitstuur, dat die peutery aan die nasionale senior sertifikaateksamen 'n ernstige oortreding is."