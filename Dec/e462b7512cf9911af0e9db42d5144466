DIE bekende Wesbank-sewesrugbytoernooi kan straks nie in sy gereelde tydperk in Januarie plaasvind nie. Volgens Divan Green, voorsitter van die Wesbank-rugbyklub, besin die bestuur nog daaroor of ’n toernooi volgende jaar gaan plaasvind. Wesbank bied dié sewestoernooi al die afgelope 13 jaar met groot sukses aan. Green-hulle hoop van harte hulle kan ’n oplossing vind. “Met die huidige Covid- situasie is dit onwaarskynlik dat ’n sewestoernooi in Januarie 2021 sal plaasvind,” sê Green oor die moontlikheid van die 14de uitgawe van die toernooi. “Die bestuur is tans besig om finale besluite daaroor te neem of ons die Wesbank 7’s tot November 2021 gaan uitstel. Ons is ook besig om met ons borge te besluit wat die beste sal wees vir almal met die pandemie in gedagte.” Die Covid-19-pandemie het ’n hele paar klubs se inkomste ’n hewige knou gegee. Wesbank is wyd bekend as ’n baanbreker-rugby­organisasie – nie net op die veld nie, maar ook in die boardroom. Die 36-jarige Green is aan die einde van 2019 as een van die klub se jongste voorsitters gekies. Kospakkies Hy was in sy speeldae ’n baie kranige en bedrywige haker vir Wesbank. Soos baie ander klubs het Wesbank hand in die sak gesteek om sy medemens tydens die lockdown te help. Die klub het ongeveer 2 000 kospakkies aan gemeenskappe in Malmes­bury voorsien. “Die Wesbank-rugbyklub het uitgesien na die 2020-rugbyseisoen – spesifiek om weer sy rugby­respek by klubs terug te kry ná ’n baie teleurstel­lende 2019-seisoen,” voeg Green by.