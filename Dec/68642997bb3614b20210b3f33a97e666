DAAR is nog geen datum vir die kroning van Mej. Heelal 2021 nie. Die gerugte loop wel rond dat die skoonheidskompetisie in die eerste helfte van die nuwe jaar sal plaasvind. Volgens Angelopedia kan die kroning laat in Februarie of Maart wees. Dit was laas week ’n jaar sedert Suid-Afrika se Zozibini Tunzi met die kroon weggestap het. Ten spyte van ’n wêreldwye pandemie het sy steeds in haar jaar baie vermag. Tans hou Leila Lopes van Angola die rekord vir die meisie wat die langste Mej. Heelal was: ’n volle 464 dae. Intussen is Mej. Heelal Suid-Afrika, Natasha Joubert, opgewonde om die land te verteenwoordig. “Dit is regtig ’n eer Suid-Afrika te kan verteenwoordig,” sê sy.