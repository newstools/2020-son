DIE veteraan-bokspromotor Bob Arum bloos nou seker lekker ná ’n “onverskillige” voorspelling dat Anthony Joshua met ’n uitklophou sou verloor. Só sê die Kaapse beampte Rob Fenyes nadat Joshua Saterdagaand in Londen sy wêreldswaargewigtitels behou het deur die Bulgaar Kubrat Pulev in die negende ronde uit te slaan. Saterdagoggend voor die geveg het Arum (89) sy voorspelling van drie maande gelede herhaal dat Pulev met ’n KO sou wen. Hy was só oortuig van sy saak dat hy en Tyson Fury reeds Saterdagoggend na sy volgende teenstander begin soek het – met Joshua buite rekening. “Dit was werklik ’n onverskillige voorspelling. Ek dink die ouderdom het Arum begin inhaal,” het Fenyes laat hoor. “Joshua kan enige bokser in die wêreld uitslaan en hy het Saterdagaand weer gewys hy is ’n waardige wêreldkampioen.” Die tafel is nou opnuut gedek vir Joshua om Tyson Fury volgende jaar in twee gevegte te pak. Ná Joshua se oorwinning het Fury volgehou hy sal Joshua binne drie rondes uitslaan. “Fury het die vermoë om met sy teenstander se kop te smokkel. “Joshua moet net nie toelaat dat hy onder sy vel inklim nie. Dan kan hy wen,” het Fenyes bygevoeg.