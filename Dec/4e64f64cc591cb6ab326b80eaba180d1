MBEKWENI Sundowns is die Wes-Kaap se Derde­liga-kampioen. Die manne van die Paarl het Police FC van die Overberg Sondag in Bredasdorp in die eindstryd van die play-offs op die Glaskasteel-sportterrein met 1-0 geklop. Sundowns sal saam met Police FC aan volgende seisoen se Wes-Kaapse ABC Motsepe-liga deelneem. Die polisiemanne van die Overberg-streek het boaan groep A van die play-offs geëindig, terwyl Sundowns albei sy wedstryde in groep B gewen het. Die polisiemanne moes egter hard werk om die nodige gelykop uitslag (1-1) teen Hanover Park te bewerkstellig nadat beide spanne op vier punte geëindig het. Police FC is deur met ’n beter doelgemiddelde. Hanover Park het egter albei doele in die taai stryd aangeteken. Morné Abrahams se doel in die eerste helfte is deur sy spanmaat Rashaad du Plooy ongedaan gemaak. Du Plooy het, in ’n geskarrel om die bal uit sy doelgebied te skop, dit ongelukkig by sy eie doelhok ingestuur. Dis die eerste keer in 12 jaar dat enige span van die Overberg na die Tweede Liga bevorder is. Sers. Zandisile Mlonyeni, afrigter van Police FC, sê: “Dit is ’n wonderlike gebeurtenis vir ons. Dit sal my altyd bybly. Ons het hard gewerk. “Dit is ’n baie moeilike jaar vir almal in die land. Ons het vasgebyt en die wa deur die drif getrek. “Ons in die polisie glo ons moet misdaad aanpak met dieselfde ywer as wat ons sport beoefen. Deur dit wil ons gemeenskappe by sport betrokke kry.” Richard Ayensu, ’n voormalige internasionale speler van Ghana en afrigter van Sundowns, sê: “Die polemiek rondom ons deelname aan die play-offs het ons wel geknou, maar die spelers het karakter getoon. “Ons is net dankbaar dat alles oor is. “Nou kan ons op die Tweede liga konsentreer.”