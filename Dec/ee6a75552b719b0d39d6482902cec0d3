ZOAR. – Slagoffers van geslagsgeweld maak cops se werk soms moeilik. Dit is veral man wat hul vrou aanrand of lewensmaats wat sake aanhangig maak, maar dit daarna weer terugtrek. Johannes Windvogel, ’n wetstoepasser van Zoar, verduidelik dit gebeur veral in die 16 dae van aktivisme teen geweld dat vroue sake maak, net om dit dae later terug te trek. “Hulle word vir die dood geslaan, maar soms, uit vrees vir verdere aanrandings, dan trek hulle die sake terug. “Dit nadat die aanrander met moeite gearresteer is en die polisie ure gespandeer het om volledige dockets op te trek. Die cops se tyd word gemors.” Aanmoedig ’n Anonieme vroulike slagoffer verduidelik egter: “My man is die enigste broodwinner. Gaan hy tronk toe, is daar nie brood op die tafel nie. “Niemand van hulle wat ons so aanmoedig met woorde soos ‘gaan kla hom aan’, gee broodgeld nie. “Ek het net die saak gemaak dat ek darem nie doodgeslaan word nie en om hom skrik te maak.” Kapt. Malcolm Pojie, ’n polisiewoordvoerder, sê: “Dit is so dat hulpmiddels, bronne en baie personeel-ure dikwels ingesit word wat dan uitloop op ’n staking van ondersoeke ná versoeke van die aanvanklike klaers in gesinsgeweld- sake. “As gevolg van die erns en prioriteit waarmee hierdie tipe klagte ondersoek moet word, asook die klem wat wetgewing en die regering op die aanmelding van misdrywe op grond van geslag plaas, moet ons onverdeelde aandag gee aan al die aangemelde gevalle of voorvalle. “Elke geval word maar op sy eie meriete hanteer. Regte “Hoewel hulpmiddels en hulpbronne elders en anders aangewend kon word, bly ons egter verbind tot professionele dienslewering aan die gemeenskappe wat ons bedien.” Pojie sê die cops het verskeie projekte in die 16 dae van aktivisme van stapel gestuur om mense van hul regte bewus te maak.