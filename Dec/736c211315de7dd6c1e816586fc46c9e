MAX Verstappen het gister seker gemaak hy lag die laaste in vanjaar se Formule 1 Grand Prix-seisoen. Dié Belgies-Nederlandse renjaer van Red Bull het van die begin tot die einde voor gejaag en die Abu Dhabi Grand Prix gewen. Die Mercedes-renjaers, Valtteri Bottas en Lewis Hamilton, het onderskeidelik tweede en derde oor die wenstreep gejaag. Dit is Verstappen (23) se tweede Grand Prix-oorwinning van die seisoen en die 10de van sy loopbaan. Hoewel dit vir Red Bull en Verstappen ’n suksesvolle dag was, was die aandag weer meestal op Hamilton gefokus. Hy het reeds drie wedrenne gelede die wêreldtitel as beste renjaer verower, terwyl Mercedes ook al baie vroeg in die seisoen verseker was van die motorvervaardigerstitel. Bottas het die seisoen in die tweede plek afgesluit. Verstappen se oorwinning was nie genoeg om hom op die punteleer verby te steek nie. Verstappen eindig dus hierdie seisoen in die derde plek. Sy Red Bull-spanmaat, Alexander Albon, was vierde in Abu Dhabi. Vir die eens magtige Ferrari-span was die Abu Dhabi-wedren weer een wat die Italiaanse vervaardiger en sy renjaers, Charles Leclerc en Sebastian Vettel, sal wil vergeet. Leclerc moes met die 13de plek tevrede wees en Vettel het die wedren in die 14de plek voltooi. Op die algehele puntestand het dinge ook nie vir Leclerc en Vettel rooskleurig uitgewerk nie. Leclerc eindig die seisoen in die agtste plek, terwyl Vettel, ’n viermalige wêreldkampioen, in sy laaste seisoen by Ferrari met die 13de plek tevrede moet wees. Minder beskore spanne, soos Renault, Racing Point en McLaren Renault, het vanjaar groot deurbrake gemaak. Laasgenoemde sluit die seisoen af as die derde beste span op die punteleer vir die vervaardigerstitel, met Red Bull tweede. Racing Point sluit hierdie seisoen af in die vierde plek, gevolg deur Renault (vyfde) en Ferrari (sesde). Vervaardigerstitel se puntestand: 1. Mercedes (573) 2. Red Bull (319) 3. McLaren Renault (202) 4. Racing Point (195) 5. Renault (181) 6. Ferrari (131) 7. AlphaTauri (107) 8. Alfa Romeo (8) 9. Haas (3) 10. Williams (0)