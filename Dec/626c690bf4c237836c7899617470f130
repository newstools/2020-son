MR MUSIC en Zama gaan Sondag baklei om seisoen 16 se South African Idol te wees. Ná duisende aansoeke vroeër vanjaar kan ons nou gereed maak om Sondag van 17:00 die grand finale van vanjaar se Idols SA te kyk. Laas week is die ewe briljante Brandon huis toe gestuur en Mr Music en Zama is as die finaliste aangekondig. Die topdrie sangers het elkeen hul splinternuwe singles gesing. Mr Music en Zama het hul nuwe Afro-pop singles, onderskeidelik “Ngikhethe Kahle” en “Ndizobizwa” gesing, terwyl Bran­don sy hip-hop song “Uhambe” perform het. Een van die groot pryse waarmee vanjaar se wenner gaan wegloop, is ’n musiek­kontrak by die gewilde plaas­like record label Kalawa Jazmee. Die wenner sal boonop Maandag­oggend wakker word as ’n kitsmiljoenêr. Die ander pryse sluit in Samsung-produkte ten bedrae van sowat R150 000 en ’n splinternuwe Toyota Starlet 1.4 XR ter waarde van meer as R250 000. Kykers kan nog tot vanaand 22:00 stem vir hul gunsteling-idol. Wie dink jy gaan as Mzansi se idol gekroon word – Richardsbaai se Mr Music of Emalahleni se Zama? Laat weet ons op sosialemedia-platforms.