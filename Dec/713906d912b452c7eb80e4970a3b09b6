Asics het die Springbok-trui vir volgende jaar se toer van die Britse en Ierse Leeus na Suid-Afrika bekend gestel. Die wêreldkampioene sal ’n unieke gedenktrui aantrek wanneer hulle volgende jaar die beste spelers van Engeland, Ierland, Skotland en Wallis in drie toetse op die tuisveld aandurf. Dit het onder meer ’n 3D herdenkingslogo. “Die Leeus se toer vind net elke 12 jaar plaas. Ons het dit dus goedgedink om ’n unieke trui te skep,” het Jurie Roux, uitvoerende hoof van SA Rugby, gesê. "Die 2021-toer sal die 14de keer wees dat die Britse en Ierse Leeus Suid-Afrika besoek. Asics wil hierdie ryk geskiedenis vier deur die mees moderne trui tog ’n baie klassieke voorkoms te gee.” Die Castle Lager Lions-reeks begin op Saterdag 3 Julie 2021, wanneer die Lions die Stormers in Kaapstad aandurf. Drie weke later sal die Springbokke die nuwe trui vir die eerste keer in die FNB-stadion in Johannesburg dra. – AlgoaFM 