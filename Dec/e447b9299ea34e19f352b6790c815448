DIT is weer tyd vir Anzél Stofberg Rabie om in die Boland te kuier. Anzél en haar span is terug vir nog ’n seisoen van Anzél in die Boland. In hierdie seisoen, wat uit 13 episodes bestaan, gaan sy versteekte skatte in dorpe soos die Paarl, Franschhoek, Riebeek-Kasteel, Malmes­bury, Robertson en Hermanus ontdek. Anzél en haar man, Stephanus, was nog altyd lief vir reis. Hulle het al 20 lande saam besoek. Sy het selfs al in Toronto, Kanada, en in Kalifornië, Amerika, as ouditeur gewerk. Tog is dit die Boland wat haar hart steeds die vinnigste laat klop. “Dis vir my spesiaal om die Boland, wat my so na aan die hart lê, met die mense van ons land te kan deel,” sê sy. “Soos met die eerste seisoen is die nuwe een propvol kos, wyn en kultuur. “Ons gaan in die berge stap, fietsry, wyn drink en betekenisvolle gesprekke voer.” ’n Hele paar interessante gaste gaan deel wees van die tweede seisoen. “Ek kuier saam met die Olimpiese swemmer Ryk Neethling, ek gaan vir ’n draffie saam met Elana Meyer en Martin Venter gaan vertel hoe hy sy drome om ’n sekuriteitslandgoed buite Franschhoek te vestig en te laat groei tot wat dit vandag is,” sê Anzél. In die eerste episode besoek Anzél die Swartland. Sy kuier saam met die wynmaker Adi Badenhorst en sy familie op Kalmoesfontein. Hier gaan sy nie net meer van wyn leer nie, sy gaan ook uitvind hoe om tequila te stook, kappertjies te pluk en vele meer. Spice Route buite Stellenbosch en Charles Back, eienaar van Fairview, is onder meer deel van episode 2.