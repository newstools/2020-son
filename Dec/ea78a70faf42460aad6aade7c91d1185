Die uitvoerende hoof van die Federasie vir Beheerrade van Suid-Afrikaanse Skole, Paul Colditz, sê die departement van basiese onderwys is in ’n moeilike posisie, want Umalusi het gewaarsku die integriteit van vanjaar se matriekeksamen kan in die gedrang kom as die twee uitgelekte vraestelle nie herskryf word nie. Die hooggeregshof in Pretoria sal Vrydagmiddag uitspraak lewer in ’n aansoek wat gebring is teen die departement se beslissing dat Natuur- en Skeikunde: Vraestel 2 en Wiskunde: Vraestel 2 oorgeskryf moet word. Colditz sê nadat hulle met die amptenare van die departement vergader het, het hulle tot die gevolgtrekking gekom dat daar geen ander opsie is as om die twee vraestelle te laat herskryf nie. Die Suid-Afrikaanse Demokratiese Onderwysersunie, drukgroep AfriForum en onafhanklike leerders het die dringende hofaansoek gebring. Hameeda Bassa-Suleman, ’n kliniese sielkundige, sê dit sal ’n negatiewe sielkundige impak op die leerders hê om die vraestelle oor te skryf. – SABC 