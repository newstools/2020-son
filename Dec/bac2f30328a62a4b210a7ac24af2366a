SPORTMANNE moet standpunt inneem in die stryd teen geweld teen vroue en kinders. Volgens Craig Wilkinson, stigter van die nieregeringsorganisasie Father a Nation (Fan), is sportmanne in ’n posisie van mag en hulle kan help om ’n verandering te maak in die stryd teen geslagsgeweld. Sukses Father a Nation beywer hom om ’n positiewe en gesonde lewenswyse by jong mans aan te kweek deur die aanbieding van onder meer kursusse en werksessies regoor die land. Wilkinson was Saterdag die hoofspreker by ’n werksessie in die woonbuurt Masiphumelele naby Vishoek in die Kaap, waar die ernstige onderwerp van geslags­geweld die hoofbesprekingspunt was. Dié werksessies, wat deur Carling Black Label geborg is, is deel van die #NoExcuse-veldtog en die nasionale regering se 16 dae van aktivisme vir geen geweld teen vroue en kinders. “Sukses op die sportveld maak jou nie ’n ware held nie. “Om wedlope te wen maak jou nie ’n volwaardige champion nie. “Maar ’n man wat opstaan teen geweld teen vroue en kinders – dít maak jou ’n ware man. “Geld maak ook nie van jou ’n man nie. “Dit is die positiewe veranderinge wat jy in jou gemeenskappe kan aanbring wat jou ’n man maak,” was Wilkinson se woorde. Hy het bygevoeg dat sportmanne reeds in baie gemeenskappe heldestatus geniet en hulle moet dit dus gebruik. Die deelnemers aan die workshop is gevra om ’n eed af te lê ter ondersteuning van Fan se #NoEx­cuse-veldtog.