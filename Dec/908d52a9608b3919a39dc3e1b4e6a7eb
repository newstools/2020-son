PETER de Villiers glo klubrugby moet weer die lewensbloed van rugbyontwikkeling in Suid-Afrika word. Die voormalige Springbok-afrigter is Vrydag as die Oostelike Provinsie se hoofafrigter aangestel. Hy glo die stelsels wat SA Rugby (Saru) oor die jare ingebring het, het klubrugby in die Reënboognasie doodgemaak. De Villiers (63) meen daar moet wegbeweeg word van akademies wat slegs na uitgesoekte spelers kyk. Hy sê daar moet meer daarop gekonsentreer word om klubrugby weer sterk te maak. Nie net in die Oos-Kaap nie, maar oral in Suid-Afrika. Die Snorman het gister in ’n openhartige gesprek aan Son gesê hy is bewus van die geweldige uitdagings wat in die OP op hom wag. Sy hoofdoelwit is egter om al die rolspelers in die streek op dieselfde bladsy te kry en so gou as moontlik ’n mededingende span bymekaar te kry. Hy sê: “Benewens Nieu-Seeland, is Suid-Afrika die enigste land wat so baie rugbyklubs het. Die belangstelling daarin is doodgemaak, want die massas kan nie daaraan deelneem nie. “Hulle word gedwing om hulle by uitgesoekte skole en akademies aan te sluit. Sodoende maak ons ons rolmodelle dood en jong rugbyspelers weet nie waarna hulle moet streef nie. “Vir my is dit doodeenvoudig. Dit maak nie saak waar jy is nie. As jy net klubrugby kan optel, beteken dit dat jou professionele spanne ’n voeder-bron het wat van die provinsie af kom, met spelers wat baie meer passie en liefde vir hul provinsie het. “Hulle sal hul lewe op die lyn plaas om dit te maak werk, in plaas daarvan om ’n speler van buite te laat kom wat net geld kom haal en weer aanstap. “Ek glo dat dit ’n daadwerklik oplossing kan wees.” Volgens De Villiers het apartheid in sy wese nie net met kleur te doen gehad nie. Dit het met die ekonomie en met baie ander dinge ook te doen. “Omdat ons skolerugby en klubrugby in die agtergeblewe gebiede doodmaak, is dit ’n tipe van apartheid wat aan die lewe gehou word. Jy kan nie ’n speler ontwikkel tot die beste van sy vermoë nie omdat daar ’n stelsel in plek is wat om hom terughou. “Wanneer ons begin eerlik raak en toelaat dat die beste spelers begin deurkom, sal niemand ons land kan keer nie, want ons het te veel talent. Maar omdat ons ons eie talent stop en doodmaak, is daar nie meer plek in ons land vir die spelers wat laat ontwikkel nie. “As ’n ou nie vroeg genoeg opgetel word nie, is hy verlore aan rugby.” Maar eers wil hy ’n mededingende span daarstel. “Dit is tans hoog op my agenda. Die afrigtingspan en konsultante kan agterna maklik ingebring word. “Die realiteite moet in die oë gestaar word – daar is tans nie spelers nie en daar is ook nie geld in die OP nie. “Ons sal ’n plan moet maak om net eers daai spelers bymekaar te kry. Dit is die eerste en belangrikste ding wat ek wil doen. “In die verlede het ons rugby op die verkeerde plekke in ons land probeer verander. “Ons het nie by die trends van die samelewing gehou nie. As ons net al ons aandag daarop kan toespits, sal ons sukses kan behaal.”