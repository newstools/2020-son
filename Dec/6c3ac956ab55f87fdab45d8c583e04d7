DIE Britse renjaer George Russell gaan dié naweek in die plek van Lewis Hamilton vir Mercedes jaag. Hamilton, wat reeds die Formule Een-wêreldtitel vir 2020 verower het, sal nie aan die Sakhir Grand Prix kan deelneem nie. Hy is Maandag positief getoets vir Covid-19. Die Williams-span het Russell vrygestel. Hy sal nou in Bahrein in Hamilton se motor deelneem. Williams het met Russell se vertrek besluit om Jack Aitken, die span se amptelike reserwe-renjaer, sy Formule Een-debuut te gee langs sy spanmaat, Nicholas Latifi van Kanada. Russell (22) sal slegs die vyfde renjaer wees wat sedert 2010 vir Mercedes jaag en die derde Britse renjaer wat dit in Formule Een se wêreldkampioenskaps­byeenkoms doen. Hy sluit hom aan by Hamilton en Stirling Moss. Toto Wolff, hoof van die Mercedes-span, het gesê: “Ek wil ons lojale vennote by Williams bedank vir hul samewerking en openhartigheid om dit vir George moontlik te maak om dié naweek vir Mercedes te ry. “Die gesprekke met die span by Williams was positief en pragmaties. “Dit was die sleutelfaktore wat daartoe gelei het dat ons ’n ooreenkoms kon bereik.” Saam met Hamilton se bestuurderstitel het die Mercedes-span reeds Formule Een se titel vir motorvervaardigers gewen. Williams gebruik Mercedes-enjins in sy renmotors en is onlangs aan die Amerikaanse maatskappy Dorilton Capital verkoop. Dié span is tans laaste op die punteleer vir die vervaardigerstitel. Russell, ’n voormalige GP3- en Formule Twee-kampioen, is opgewonde oor die kans om vir Mercedes te ry. Die Brit het gesê: “Ek wil baie dankie sê aan almal by Williams vir die kans wat ek nou kry. “Ek dra dalk die naweek ’n ander wedren-uitrusting, maar ek bly ’n Williams-renjaer. “Ek sal hulle dié naweek voluit ondersteun. “Ek sien dit as ’n geleentheid om van die beste span te leer en as ’n beter renjaer na my span terug te keer.”