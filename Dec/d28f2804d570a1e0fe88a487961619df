BOET Jantjies, die legendariese fiets­ryer van die Paarl, is vroeër vandeesweek ná ’n kort siekbed oorlede. R.I.P., oom Boet Jantjies. Medelye het die laaste paar dae in die sosiale media ingestroom vir dié onbesonge held en lid van die vierledige “swart trein” van die Boland wat veral in die 1970’s op die baan naam gemaak het. Kevin Green, die visepresident van Fietsry SA, skryf op Facebook: “Oom Boet was een van Boland en SA se beste fietsryers in sy tyd. Hy was ook op die lys van swart fietsryers, saamgestel deur Charles Beukes, om vereer te word vir hul uitstekende prestasies in die apartheidstydperk. Die enigste vertraging is die goedkeuring van die embleem deur Sascoc wat dié swart fiets­ryers sal ontvang.” Green sê dit is ’n hartseerdag omdat nog ’n fietslegende gesterf het sonder die nodige nasionale erkenning wat hy verdien. Hy voeg by: “Ons innige meegevoel met oom Boet se familie en vriende.” Die Albions-rugbyklub sê in ’n Facebook-verklaring: “Al­bions RVK betuig hiermee ons innige meegevoel aan die Jantjies-familie met die heengaan van een van ons mees lojale ondersteuners: Oom Boet. “Aan die familie en kinders, ons dra u almal op in gebed en weet dat God die Vertrooster saam met u almal is tydens hierdie moeilike tyd. “Oom Boet se stem en support langs die veld was altyd ’n groot plesier en elke speler het geweet wanneer oom Boet praat. “Oom Boet se unieke stem is van ver af gehoor en geen speler het dit escape nie, want oom Boet wou seker maak dat elkeen sy beste gee oppie veld. “Ons gaan u baie mis en die klub is bly dat ons nog in kontak was. “Rus in vrede, oom Boet. Albions salueer u en ons sal u nooit vergeet nie.” Die begrafnisreëlings was teen druktyd nog nie bekend nie, maar die familie beoog om die begrafnis op 5 Januarie te hou.