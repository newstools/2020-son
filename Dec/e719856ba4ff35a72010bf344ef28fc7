ALEX Iwobi het sy Everton-spanmaats voorgesê om nederig te bly en nie fokus te verloor voor hul bekerstryd teen Manchester United nie. Die Toffees, wat stroopsoet vertoon het in hul vorige drie Premierliga-wedstryde, verwelkom die Red Devils vandag na Goodison Park vir ’n Carabao Cup-kwarteindstryd. Hulle het reeds spanne soos Chelsea, Leicester City en Arsenal in ligawedstryde geklop. Iwobi, wat in Everton se vorige ses wedstryde in verskillende posisies uitgedraf het, reken United is op sy beurt ook goed op dreef. “Dis vir ons fantasties om nege punte teen drie gedugte spanne in te samel,” het Iwobi uitgewys. “Dit gee ons die vertroue en geloof dat ons goeie uitslae teen enige ander gedugte span kan vermag. “Nou besoek United ons en dit gaan beslis nog ’n moeilike uitdaging wees. “Ten minste gaan ons 2 000 fans hê wat ons sal aanspoor en dit behoort ons bietjie van ’n edge te gee. “Ons is in die kompetisie om dit te wen. “Ons sal egter ’n manier moet vind om United te klop. “Ons moet nederig bly en aanhou veg in wedstryde. “Ons is vasberade en toegewyd om geskiedenis te maak vir die klub. “Ons kan die feel-good-faktor behou en ons fans dié Kersfees iets gee om oor te glimlag,” aldus Iwobi. Op ’n persoonlike noot sê die Nigeriër hy is tevrede met sy bydrae tot die blou helfte van Merseyside. “Ek is tevrede met die waarde wat ek tot die span voeg. Ek is ook gelukkig met die feit dat ek kanse vir my spanmaats skep.”