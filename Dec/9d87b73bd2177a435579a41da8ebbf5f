FOKUS, fokus en nogmaals fokus. Dít is al wat nou vir die Kaapse swaargewigbokser Tian Fick oorbly vir môreaand se Suid-Afrikaanse titelgeveg in Ottery. Fick pak Josh Pretorius van Richardsbaai om die vakante titel nadat die kampioen, Ruann Visser, vir vier jaar geskors is. Fick moes sy oefening onlangs weens siekte onderbreek. “Dit het maar sy ups en downs gehad met my wat ’n bietjie siek was. “Maar ek het kans gehad om te herstel en ek is excited daaroor om die ding finally aan die gang te kry. “Dit kom nou al ’n lang ruk aan. Net om in die kryt te klim, sal ’n belofte wees wat nagekom is. “Nou is dit net fokus en rustig bly tot die groot dag,” sê hy. Fick is ná 8 gevegte nog onoorwonne, terwyl Pretorius 7 van sy 11 gevegte gewen het. Hy het in Junie verlede jaar met punte teen Fick verloor. Fick is nie een wat graag voorspellings waag nie. “Nee, jong, in ’n heavyweight fight kan enige iets gebeur. “ ’n Lucky punch kan enige een van ons op die krytvloer laat beland. “Dit is dus ’n waagstuk om voorspellings te maak.”