ANDILE JAMDA is die week tot 55 jaar tronkstraf gevonnis vir die moord en verkragting van 'n vier jarige meisie van Makhaza in 2018. Lt.genl. Yolisa Matakata, provinsiale polisiehoof, sê misdade teen vroue en kinders is die prioriteit van die polisie en alle pogings moontlik sal aangewend word om oortreders vas te trek. Die beskuldigde het Uyathandwa Stuurman op 23 Julie 2018 na sy huis gelok, waar hy haar verkrag en vermoor het. Haar lewelose liggaam is op 'n nabygeleë stortingsterrein gevind, met talle steekwonde aan haar liggaam en haar keel was gesny. Jamda het Dinsdag in 'n pleitooreenkoms beken dat hy die kleuter verkrag en vermoor het. Netwerk24 berig dat hy 'n mes by 'n buurvrou geleen het, om elektriese drade te herstel. Hy vertel onder meer hy het dagga gerook en toe die dogtertjie buite die huis sien loop, toe hy haar geroep het. In sy pleitooreenkoms vertel hy hoe hy weet hy moes haar nie roep nie. Hy vertel ook hoe hy haar op die bed neergedruk en verkrag het. Hy het toe besef die bure sou haar hoor huil en het toe sy hand oor haar mond gedruk. "Ek het die mes gevat en haar verskeie kere daarmee gesteek. Die mes het ek aan die buurvrou terug gegee en die kind se lyk in 'n vullisdrom na 'n dumpingsite gevat en daar tussen ander rommel gaan wegsteek."