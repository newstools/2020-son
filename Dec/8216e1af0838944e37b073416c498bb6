’N HELE gemeenskap rou. Dít nadat een van die grootste Bok-ondersteuners sy stryd teen Covid verloor het. Op Kersdag het Michael “Hypeman” Magerman sy laaste asem uitgeblaas. Die pastoor van Macassar is beter bekend vir sy lekker moves en sy famous “Issie jy nie, is jou body”-sêtjie. Magerman het nog kort voor sy sterfte in die sosiale media vertel hoe moeilik die Covid-19-stryd is. Hy het nog gesê: “Vir die eerste keer in my lewe was ek bekommerd oor myself. Toe voel ek die koors in my mond raak erger, niks eetlus, slaap dag en nag of kan nie slaap nie ...” Gebede het ingestroom vir die geliefde man wat later in ’n koma gegaan het. ’n Familielid het ’n dag voor sy afsterwe laat weet dat Magerman beter raak en dat hy selfs sy oë vir ’n rukkie oopgemaak het. Maar op Krismisdag het die hartbrekende nuus gekom. Magerman is na sy Hemelse Vader. “Dis met ’n swaar hart dat ons julle van die afsterwe van ons geliefde broer moet inlig,” het sy broer, Johann, op Facebook geskryf. “Ons bedank God vir Mic­hael se lewe en ons gee God ál die eer.” Selfs op die Springbokke se amptelike Facebook-blad is meegevoel gegee aan “die ultimate fan”. Die plasing lees: “Die Suid-Afrikaanse rugbyfamilie het een van sy grootste ondersteuners verloor. “Dankie, Michael Magerman, dat jy ons goed oor onsself laat voel het en die goeie tye geniet het. “Ons innige meegevoel met u geliefdes. Rus in vrede.” Son wil ook sy medelye betoon met Magerman se familie en vriende. Dankie vir die lekker geselsies, ouboet! Rus in vrede .