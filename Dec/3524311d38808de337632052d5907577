WASEEM Isaacs se skuif van die Premiersokker­liga (PSL) na die Eerste Liga (NFD) lyk na ’n tree agteruit – maar die 29-jarige striker belowe daar is “method in sy madness”. Die ervare striker wat Stellenbosch onlangs vir Cape Town All Stars verlaat het, verduidelik: “Dit is nodig vir gereelde speelkans. “Ek het nog sewe maande op my kontrak met Stellies oorgehad, maar ons het onderling besluit om dit te beëindig. “Ek is dankbaar vir die kans wat coach­ Steve Barker my gegee het. “Dit was egter tyd om aan te beweeg, want ek wil gereeld speel. “Soms moet jy braaf wees en bereid wees om ’n tree of twee terug te vat in die lewe sodat jy 10 treë vorentoe kan gee. “Ek het method in my madness,” sê Isaacs. Isaacs het in sy jaar lange stint by Stellies agt doele vir die span aangeteken. Die voormalige striker van Ubuntu het sommer sy debuut by Stars Saterdag met ’n doel geseël. Stars het ’n sege van 2-0 oor Bizana Pondo Chiefs behaal. Volgens Isaacs is sy fokus nou daarop ingestel om Dylan Deane (coach) se Stars-span promosie tot die PSL te help wen. “Ons het gedugte talent en ervare spelers soos Tokkie (Toriq Losper). “Die klub het baie ambisie en dit is vir my ’n groot faktor, want ek het dieselfde verwagtinge. “Op ’n persoonlike noot wil ek verbeter op die 13 doele wat ek destyds vir Ubuntu aangeteken het. “Ek het goed begin deur in my eerste wedstryd vir die klub ’n goal te score. “Dit laat jou goed voel en gee jou vertroue. “Dis al wat ek wil doen. Ek wil speel en goals score – of dit nou in die PSL of in die NFD is,” sê die boorling van Athlone.