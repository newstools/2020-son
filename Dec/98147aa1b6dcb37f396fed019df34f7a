’N EGPAAR is tot onderskeidelik 14 jaar tronkstraf en 3 jaar korrektiewe toesig gevonnis nadat hulle skuldig bevind is aan bedrog en geldwassery van meer as R3 miljoen. Berenice Knockpaal en haar man, Carlo Wayne Knockpaal, is vandeesweek in die Bellville-handelshof skuldig bevind en gevonnis. Eric Ntabazalila, woordvoerder van die nasionale vervolgingsgesag, sê die egpaar het die Suid-Afrikaanse Rugbyunie (Saru) tussen 2014 en 2018 bedrieg. Berenice het toe as krediteure-klerk in Saru se finansiële en bedryfsafdeling gewerk. Ntabazalila sê Berenice se verantwoordelikhede het ingesluit die verwerking van verskaffers se fakture, rekonsiliasie van verskaffers se rekeninge en betaling van verskaffers. “Sy het Saru-verskaffers se bankrekeninge met haar man se bankrekeninge vervang en R3,4 miljoen in dié bankrekeninge inbetaal. “Daarna het hulle die geld gebruik om goed aan te koop, van die geld is onttrek en die res is in ander bank­rekeninge oorbetaal om die oorsprong en skuif van die geld te versteek,” sê Ntabazalila. Berenice is tot 14 jaar gevonnis vir 147 klagte van bedrog en 5 jaar vir geldwassery. Die hof het die helfte van die vonnis vir bedrog opgeskort en voorts gelas dat die vonnis vir geldwassery gelyktydig met die oorblywende vonnis vir bedrog moet loop. Sy sal effektief sewe jaar gevangenisstraf uitdien. Ntabazalila sê verder sal Bere­nice haar pensioen van R153 787 in die Saru-pensioenfonds verbeur nadat die staat suksesvol om ’n beslagleggingsbevel aansoek gedoen het. Skoonmaak Ntabazalila sê dié geld sal in die staat se rekening vir herwonne van opbrengste van misdaad­bedrywighede inbetaal word. Hy sê Carlo, Berenice se 47-jarige man en die pa van hul twee kinders, is ’n non-custodial vonnis van drie jaar korrektiewe toesig vir die 147 bedrogklagte opgelê. “Die vonnis behels huisarres en 16 uur korrektiewe toesig per maand, wat die skoonmaak en instandhouding van die Dieprivier-polisiekantoor insluit.” Hy moet ook rehabilitasieprogramme bywoon. Die koste van dié programme sal van hom vereffen word. “Hy is ook gevonnis tot sewe jaar gevangenisstraf vir geldwassery. Dis in die geheel vir vyf jaar opgeskort, mits hy nie skuldig bevind word aan bedrog, diefstal en/of ’n poging om een ??van hierdie misdrywe te pleeg nie,” sê Ntabazalila.