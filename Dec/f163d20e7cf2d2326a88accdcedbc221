THOMAS Tuchel se tyd as manager van Paris Saint-Germain het tot ’n einde gekom. Hy is afgedank selfs al het hy dié klub tot die Franse liga-titel bestuur. Tuchel het PSG ook hierdie jaar gehelp om die eindstryd van die Uefa Champ­ions League te haal. Dit was egter nie genoeg om die klub se grootbase te oortuig dat hy die man is om meer sukses vir die klub te verseker nie. Die Duitser is op Oukersdag afgedank, maar dit is eers gister bevestig in ’n kort verklaring waarin hy bedank is vir sy dienste. Tuchel se afdanking is weereens ’n bewys van PSG se groot ambisie om eendag die Champions League te wen. Daar is groot geld in die klub gepomp en verskeie sterre is ten duurste aangekoop. Daar was ook bespiegelinge dat Tuchel en die klub se raad nie meer langs een vuur gesit het nie. Tuchel is nie die eerste manager om die deur gewys te word al het hy die span tot ’n Champions League-eindstryd afgerig nie. Juventus het Maurizio Sarri vroeër dié jaar laat gaan al het hy die klub tot Serie A-sukses afgerig. Bayern Munich, wat laas seisoen sy agtste Bundesliga-titel gewen het, is ook daarvoor bekend dat hy managers soos sokkies ruil as hy nie in Europa sukses proe nie. Dit is omdat dié klub, PSG en Juventus se bestuur al so gewoond geraak het aan gereelde liga-sukses dat die maatstaf vir sukses net op Europese glorie geskoei kan word. Dit is ook ’n bewys van hoe die ligas waarin die klubs kompeteer, nie naastenby so kompeterend soos die Engelse Premierliga is nie. Engelse topklubs sukkel nog net om gereelde Europese sukses na te boots.