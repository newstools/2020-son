GEDRAGSVERANDERING blyk die nuwe temalied van die Wes-Kaapse regering te wees. Maar dit gebeur nie sommer nie. Dr. Keith Cloete, hoof van die Wes-Kaapse gesondheidsdepartement, het dié week bevestig mense sal nie oornag of selfs binne maande hul gedrag verander nie. “Jy het ’n kort-, medium- en langtermyn-benadering nodig, maar die kort termyn is nie ’n quick fix nie.” Cloete vergader weekliks met geneeshere, senior bestuurders en ander gesondheidspesialiste in die openbare sektor. “Ons het Maandag gepraat oor alkohol en die impak op trauma en geweld, wat insluit geslagsgeweld en geweld teen kinders, en die impak op padongelukke. “Die kenners was dit eens dat ons moontlik nog regulasies nodig het sodat gedragsverandering kan plaasvind.” Almal stem egter saam met Alan Winde, premier van die Wes-Kaap, dat enige regulasies met goeie bewyse gestaaf moet word en spesifiek toegepas moet word om die grootste impak te hê. “Dit is wat ons in die Wes-Kaap doen. Met ons voorleggings het ons al gewys hoe geteikende regulasies help. Dít is hoe jy gedrag begin verander.” Cloete sê ook hulle belê in gedragsverandering. Volgens hom toon die navorsing ’n benadering van hoop, aspirasie en genesing werk beter as ’n benadering van vrees. Desperaatheid “Vir mense om te besluit om nie alkohol te misbruik nie, is ’n medium- tot langtermynbenadering nodig. “Maar daar is ook onderliggende redes waarom mense na alkohol kyk. Vir sommige is dit uit desperaatheid. “Daar is ook die gebruik van alkohol vir ontspanning en rekreasie. Gedrag kan egter nie in ’n paar maande verander nie.” Son wou by Winde hoor wat die plan is vir gemeenskapsveiligheid as soveel cops nou by strande ontplooi is om mense te polisieer wat die son, see en sand wil geniet. “Ons het ’n algemene veiligheidsplan. Dit skakel met die weeklikse terugvoer wat ons van munisipaliteite kry. “Ons en die departement van gemeenskapsveiligheid monitor dit,” aldus Winde. 