COLE Alexander sê dis verblydend dat hy waarde kan toevoeg tot sy klub in die Indiese Premierliga. Die 31-jarige Kapenaar het onlangs sy eerste doel vir Odisha FC aangeteken. Dit was ’n gelykmaker wat Odi­sha ’n draw van 2-2 teen Jamshedpur besorg het. Ondanks Alexander se sukses jag die afrigter Stuart Baxter se span steeds sy eerste sege van die seisoen. Die voormalige Bafana Bafana-middelveldspeler het gesê: “Natuurlik is ek in my skik daarmee dat ek waarde toevoeg tot my nuwe klub, maar dit sou beter gewees het as ons die wedstryd kon gewen het. “Hopelik is dit vir ons die keerpunt hierdie. “Ek dink ons lewer goeie vertonings, maar word nie met positiewe uitslae beloon nie. “Dit is belangrik dat ons nie fokus verloor nie.” Die voormalige Wits-speler meen verder dat die buitengewone situasie weens die Covid-19-pandemie ook ’n groot faktor is in hul stadige begin. “Ons het nie juis ’n pre-season gehad nie. “Dis nie te sê dat ons coach nie die span goed voorberei nie. “Ons span bestaan uit talle spelers uit die buiteland. “Daar is ’n paar Brasiliane, twee spelers van Australië en Spanje en een speler van Engeland. “So, dit gaan beslis vir die spelers tyd neem om in te settle en met mekaar te gel.” Alexander het ten slotte gesê: “Kyk, daar is wel met elke wedstryd verbetering. “Die spelers is baie gedissiplineerd en probeer na die beste van hul vermoë die coach se instruksies uitvoer. “Ons moet net moed hou en aanhou glo die oorwinnings sal kom.”