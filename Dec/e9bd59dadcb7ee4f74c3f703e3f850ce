DIE kinders van Freedom Park in Mitchells Plain kan nou rustig in ’n veilige hawe lees nadat ’n container in ’n biblioteek omskep is. Film Afrika het dié 12 m lange biblioteek aan die A&A-ontwikkelingsprogram in die Plain geskenk. A&A is ’n organisasie sonder winsbejag wat vroeër vanjaar met die eerste wave van Covid-19 deur die voormalige PSL-skeidsregter Anwar Alexander en sy vrou, Ayesha, gestig is. Alexander was ’n sport­koördineerder by Hoërskool Voortrekker en sy vrou ’n onnie in vroeë kinderontwikkeling, maar albei het aan die begin van die lockdown hul werk verloor. Sedertdien voed die twee nou minstens drie keer per week sowat 300 kinders in die gemeenskap. Hulle hou die kids ook besig met bordspeletjies en ander ontspanningsaktiwiteite. Volgens Alexander is hulle deur Film Afrika genader wat ’n biblioteek-container in die gebied wou plaas. Hy vertel: “Daar is baie kinders in die gemeenskap wat nie kan lees nie. “Dis ’n groot probleem. Dis ’n algemene probleem in baie skole. Die kinders kom in graad 4 of 5 en hulle sukkel. “Ons wil daai gap ’n bietjie toemaak en net ’n verskil maak waar ons ook al kan. “Boonop is dit een van Ayesha se drome om ’n biblioteek te bestuur.” Ayesha sê die amptelike opening is 25 Januarie, maar die kinders is al opgewonde oor hul eie biblioteek. “Die plan is om ook ’n preschool vir die kinders in die oggend te hê en om in die middag skoolkinders met hul huiswerk te help.” Die egpaar sê hul plan vir die nuwe jaar is om op die opvoeding van kinders in hul gemeenskap te fokus, sowel as fisieke aktiwiteite. Nicole Jacobs, Film Afrika-hoofbestuurder, sê daar was geen twyfel dat A&A die begunstigde sou wees nie – juis vanweë die verskil wat hulle in soveel kinders se lewe maak. “Dis dalk die eerste biblioteek wat ons skenk, maar beslis nie die laaste nie. Ons sien uit om in die toekoms by meer gemeenskappe betrokke te raak. Biblioteke is ’n belangrike hoeksteen van gemeenskappe en ’n waardevolle bron van opvoeding.”