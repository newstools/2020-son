DIE George-munisipaliteit het op dieselfde vergadering, waar skeidingspakkette vir twee senior bestuurders goedgekeur is, die aanbevelings van 'n tugverslag bespreek wat die twee as van die sondebokke uitwys. In 'n verklaring sê Leon van Wyk, mayor van George, die munisipale bestuurder, Trevor Botha, en direkteur vir gemeenskapsdienste, Walter Hendricks, het versoek om hul dienskontrakte met die munisipaliteit te beëindig. "Die raad het onderskeidelik 'n tien maande allesinsluitende skeidingspakket vir Botha en 'n vyf maande pakket vir Hendricks goedgekeur." Dit was ook albei se laaste werksdag. By die einste meeting het die raad ook 'n dissiplinêre verslag oor 'n ondersoek na bewerings van wanbestuur, bedrog en korrupsie, wat verband hou met 'n war-on-waste-projek ontvang. Van Wyk sê: "Die bevindinge en aanbevelings van die verslag is dat dissiplinêre stappe teen Botha, Hendricks en 'n aantal ander amptenare geneem word. "Omdat hul kontrakte beëindig is, sal geen tugstappe teen Botha en Hendricks geneem word nie." Hy voeg by: "Dit is algemeen bekend dat Botha en Hendricks 'n hofverskyning gemaak het vir beweringe wat verband hou met dieselfde ondersoek. "Daar moet ook kennis geneem word dat die twee tans geïmpliseer word in twee ander ondersoeke. "Die beëindiging van dienskontrakte verhoed nie die munisipaliteit om enige strafregtelike stappe teen seniors bestuurders te neem nie." Volgens Van Wyk is die beëindiging van dienskontrakte aangegaan sodat die munisipaliteit stappe kan neem om dienslewering te verbeter. "Daar was die afgelope paar maande 'n afname in dienslewering en daarvoor vra ons verskoning aan die inwoners."