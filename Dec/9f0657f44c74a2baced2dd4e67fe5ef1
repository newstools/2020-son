AIDEN Markram sê die gedwonge ruskans weens die nasionale lockdown was vir hom ’n bedekte seën. Die 26-jarige aanvangskolwer van die Proteas kry nou weer ’n kans om sy plek in die nasionale span te vestig. Dis wanneer hulle van Saterdag die onvoorspelbare Sri Lanka – deesdae met die voormalige Protea-breier Mickey Arthur as afrigter – in die eerste toets op SuperSportpark aandurf. “Die tyd weg van die spel weens lockdown was wonderlik,” sê Markram. “Dit het my gehelp om te fokus op dinge wat my in die verlede gehelp het om suksesvol te wees. “Ek het voor die inperking baie krieketwedstryde gespeel waarin ek gesukkel het my spel. “Ek het nie genoeg tyd gehad om by alles uit te kom en waaraan ek wou werk nie,” het hy bygevoeg. Intussen sê Arthur hy kan nie wag om teen Mark Boucher (afrigter van die Pro­teas) te staan te kom nie. “Ek en Bouch stap al ’n lang pad saam en ek sien daarna uit om met hom kragte te meet,” het Arthur in ’n aanlyn nuuskonferensie gesê. Arthur, ’n gebore Suid-Afrikaner wat deesdae in Perth woon, het die Proteas van 2006 tot 2010 afgerig. Onder sy leiding het Suid-Afrika in 2008 vir die eerste keer in 40 jaar ’n toetsreeks in Engeland gewen. Later daardie jaar het sy span ook die eerste van Suid-Afrika geword wat ’n toetsreeks in Australië wen. Boucher was die paaltjiewagter en ’n senior speler in albei spanne. “Boucher was altyd ’n baie aggressiewe speler en ek glo sy span gaan dieselfde patroon volg. Dit gaan sorg vir opwindende krieket,” het Arthur gesê. Al het Arthur ’n dekade laas in Suid-Afrika gecoach, weet hy nog wat sy voormalige span laat tick. “Ek weet wat om van die Proteas te verwag. Ek weet hoe hulle ons gaan aanval,” het Arthur gewaarsku. “Dit was ook lekker om Maandag in Centurion in te stap vir ons oefensessie. Ek het tuis gevoel.” DIE PROTEA-GROEP IS: Quinton de Kock (k), Temba Bavuma, Aiden Markram, Faf du Plessis, Dean Elgar, Ke­shav Maharaj, Lungi Ngidi, Rassie van der Dussen, Anrich Nortjé, Glenton Stuurman, Sarel Erwee, Wiaan Mulder, Kyle Verreynne, Migael Pretorius, Dwaine Pretorius, Lutho Sipamla, Raynard van Tonder.