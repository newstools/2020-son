DIE polisie in Ocean View ondersoek sake van moord, poging
tot moord en kwaadwillige saakbeskadiging nadat ’n bendeoorlog Saterdag
uitgebreek het. Ekstra polisie is in die gebied ontplooi ná verskeie
skietvoorvalle die naweek wat verband hou met konflik tussen strydende bendes
in die omgewing. Brig. Novela Potelwa, polisiewoordvoerder sê ’n 25-jarige
man is doodgeskiet en sy broer is beseer toe drie verdagtes laat Saterdagmiddag
op hulle geskiet het. “Later die aand, omstreeks 19:00, het ’n groot groep mans
glo naby die plek van die skietvoorval twee voertuie uitgebrand.” Die groep het na bewering ook ’n ander man gejaag wat deur
sy huis se venster moes spring om van sy aanvallers te vlug. “ ’n Informele woning is ook in die aanvalle beskadig,” sê
Potelwa. ’n Verdagte (23) wat saam met die groep was, is aangekeer en
im hegtenis geneem toe hy met ’n tuisgemaakte vuurwapen en ammunisie gevind is. Intussen ondervra speurders twee verdagtes in verband met
die skietvoorval. Nog ’n verdagte (19) is in hegtenis geneem vir die uitbrand
van een van die twee voertuie. Lede van die eenheid teen bendes, taktiese reaksiespan,
openbare orde-polisie en bykomende speurders is in die omgewing ontplooi om die
situasie te monitor en verdagtes op te spoor.