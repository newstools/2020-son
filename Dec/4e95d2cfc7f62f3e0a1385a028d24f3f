’N VREEMDE teenstander en ’n vreemde titel. Dit is wat op 13 Maart op Kevin Lerena by Emperors Palace wag wanneer hy die onbekende Bilal Laggoune van België in ’n splinternuwe gewigsafdeling pak. Hulle boks dan om die WBC se silwer Bridger­gewig-titel, wat die nuwe supertussengewigafdeling is. Dis in die gewigsklas tussen tussengewig en swaargewig. Die nuwe afdeling se grens is 101,605 kg. Vir Lerena is dit waarskynlik net ’n opwarmingsgeveg vir veel groter gevegte in 2021. Laggoune het 29 beroepsgevegte agter die rug waarvan hy 25 gewen het. Altesaam 14 daarvan het van uitklophoue gekom. Hy het twee gevegte verloor en twee gelykop geboks. Die teenstanders wat Laggoune al aangedurf het, is net so onbekend soos hy. Lerena en Laggoune is albei 28 jaar oud. Laggoune het in Oktober 2011 sy beroepsdebuut gemaak. In sy laaste boksgeveg op 31 Oktober in die Wembley-stadion het Tommy McCarthy hom eenparig met punte om die EBU se vakante tussengewigtitel geklop. ’n Oorwinning vir Lerena sal hom in ’n sterk posisie plaas om vir die hooftitel te boks.