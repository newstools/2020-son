“HY WAS ’n gebore St. George­’s man.” Só onthou Martin Josephs sy oorlede broer, Stephen. Uncle Stephen is laas Vrydag ná ’n hartaanval in die ouderdom van 74 jaar oorlede. Stephen, wat sy hele lewe aan die rugbyklub St. George’s verbonde was, is eergister in die Strand ter ruste gelê. Uncle Stephen was die president van die klub. Hy het sewe jaar gelede by Tommy Matthysen oorgeneem nadat Matthysen afgesterf het. “Stephen was een van die klub se min lede wat kan sê hy is in St. George’s RVK gebore,” sê Martin met trots aan Son. “Ons oupa Jack Josephs was een van die klub se stigterslede, en jy het nie ’n ander keuse gehad nie. “Hoewel baie van die familie mettertyd by ander klubs in die kontrei gespeel het, was Stephen getrou aan St. George’s. Eer “Ek dink daar is min manne wat hul lewe lank by een klub speel en dien.” Uncle Stephen was ’n senter en vleuel in sy speeldae, maar hy het meer tuis gevoel in die vleuelposisie. Hy’t in die 1960’s vir St. George’s begin speel. Hy het verskeie posisies by die klub beklee, onder meer wedstrydsekretaris en klubkaptein. Maar volgens Martin is dit sy amp as president wat aan uncle Stephen groot eer besorg het. “My broer was ’n St. George’s man deur dik en dun. Dit kan ek met trots van hom sê. “Hy het baie geëerd gevoel toe die klub se bestuur hom destyds in 2013 nader om as president oor te neem. “Sy grootste achievement by die klub sal seker die dag wees toe ons op City Park promotion Superliga A toe verseker het.” Uncle Stephen se vrou het in 2011 afgesterf en in daardie stadium was die twee 42 jaar lank getroud. Saam het hulle drie dogters – Deidre, Erica en Karen – en drie kleinkinders – Ronwin, Luca en Zoya.