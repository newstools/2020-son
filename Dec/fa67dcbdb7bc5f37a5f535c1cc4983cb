VREESLOOS! Dís hoe talle hulde gebring het aan Ivan Pekeur, president van die Boland Rugbyunie ná sy afsterwe gister. Pekeur (68) is gisteroggend dood nadat hy Saterdag in die Mediclinic Worcester toegelaat is. Sy vrou, Dinah, sê haar man is in die hospitaal opgeneem nadat hy gekla het van naarheid. Sy toestand het deur die nag vererger en hy is in die hospitaal oorlede. Pekeur het sedert 2014 die pos van president van die Boland-rugbyunie beklee. Hy het oorgeneem by Francois Davids, wat verkies is tot raadslid van SA Rugby. Sy tweede termyn van vier jaar sou in 2023 geëindig het. Dinah sê sy en Ivan sou in Maart ’n volle 40 jaar getroud gewees het. “Dit was altyd ’n fees,” het sy gesê. “Sy verjaardag was op 27 Maart en ons huweliksherdenking ’n dag later. Ons het vorentoe gekyk na ons 40ste herdenking. Hy was ’n lojale man wat hard gewerk het. Rugby was in sy bloed.” Volgens Dinah het Ivan ook ’n kort politieke loopbaan geniet. In die vroeë 1990’s was hy burgemeester van Montagu. Hendrik Snyders, hoof van die geskiedenisafdeling by die nasionale museum in Bloemfontein en oud-spanbestuurder van die Boland-Kavaliers, het Pekeur in sy huldeblyk as vreesloos beskryf. “Alles waarin hy geglo het, het hy met mag uitgevoer en verdedig. Hy was ook ’n ware kampvegter vir skeidsregters en hul ontwikkeling,” het Snyders gesê. Volgens hom is Boland Rugby baie dank verskuldig aan Pekeur, veral tydens ’n baie tragiese tydperk toe ’n “swart wolk” oor die unie gehang het ná die dood van Riaan Loots op die rugbyveld. Dit was Ivan wat die unie se eer moes herstel. “Hy moes hof loop, die verslae bymekaarkry en die beeld van die unie in ere herstel,” het Snyders gesê. Wilfred Herman, Boland–bestuurslid en woordvoerder, sê Pekeur is getoets vir Covid-19, maar hulle wag nog op die uitslae en hulle kan dus nog nie sê of sy dood Covid-verwant is nie. Herman sê: “Ivan was ’n leier van formaat. Rus sag, my vriend, tot ons mekaar weer eendag ontmoet.” Angelo Carolissen, president van Boland Krieket, sê: “Ons innige meegevoel met die familie en Boland Rugby met die heengaan van Ivan Pekeur. “Hy was ’n toegewyde leier, wat die sport met passie gedien het en daarvoor onthou sal word. Ons hou die familie in ons gebede en gedagtes.” Pekeur word oorleef deur sy vrou, vier kinders (twee dogters en twee seuns), sewe kleinkinders, vier broers en drie susters. Herman het gesê Pekeur se begrafnisreëlings is nog nie getref nie.