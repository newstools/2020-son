TIM Southee het hom by ’n spesiale klub van naatboulers in toetskrieket aangesluit. Dié veteraanbouler van Nieu-Seeland spog nou ook met 300 slagoffers in toetse en het met sy goeie boulwerk die gasheerland in die Bay Oval in Mount Maunganui in ’n sterk posisie geplaas om die eerste toets teen Pakistan te kon wen. Die laaste dag van dié eerste toets was teen die skryf van dié berig oor Southee se mylpaal steeds aan die gang. Pakistan moes van­oggend (SA tyd) op 71-3 in sy tweede kolfbeurt gaan voortkolf om ’n gelykop uitslag te probeer afdwing of op wonderbaarlike wyse die toets te wen. Die besoekers was nog 302 lopies weg van die wenteiken van 373. Southee het hom by ander­ Kiwi’s soos Richard Hadlee (431) en Daniel Vettori (361) as boulers met meer as 300 paaltjies aangesluit.