DIE bloed het dié naweek weer behoorlik in Delft in die Kaap gevloei. Drie mense is in afsonderlike voorvalle afgemaai. Drie mans van Roosendal is doodgeskiet nadat ’n stryery Saterdagaand by ’n partytjie in dieselfde buurt uitgebreek het. Volgens ’n inwoner wat verkies om anoniem te bly, was Chesley Cook die laaste persoon wat Sondagaand in Smartie Town doodgeskiet is. Ontslaan Die vreesbevange inwoner sê: “Hulle almal was Saterdagaand by die paartie waar ’n bakleiery uitgebreek het. ’n Girlie het Chesley ná die gestry met ’n bottelkop in die arm gesteek. “Hy het verskriklik baie gebloei en baie bloed verloor. Hy is na die daghospitaal geneem, waar hy later weer ontslaan is. “Jongens met wapens in ’n taxi het hom dieselfde aand by die huis kom soek, maar nie gekry nie. “Grant Parsley, een van die ouens wat ook by die paartie was, het weggehardloop en hom in Smartie Town gaan wegsteek. Die jongens het Grant dieselfde aand gekry en geskiet. Hy is later in die hospitaal dood. “Daarna het hulle ’n ou bekend as Balla, wat ook by die paartie was, in Smartie Town raakgeloop en geskiet. Hy is Sondagoggend in die hospitaal dood.” Die jongens se moordtog het nie daar gestop nie. “Die Sondagaand het hulle Chesley in Smartie Town gaan soek. “Hy en sy girlfriend was by vriende se huis daar. “Een van die jongens het by die huis opgedaag en begin skiet. Sy vriende het uitmekaar gespat en in die kamers gaan wegkruip toe die skote begin klap. “Chesley se girlfriend en die ou het gestoei en hy het by die huis uitgehardloop. “Sy girlfriend het hom toe in die badkamer gaan wegsteek. “Die ou het later teruggekom en die badkamer se deur oopgetrap. “Hy het Chesley in die nek, rug en arm geskiet. Ek het net probeer keer. Dit is net Chesley wat raak geskiet is. “Die paramedic het hom op die toneel probeer red, maar hy het te veel bloed verloor. Hy het later op die toneel afgesterf.” Chesley, ’n pa van drie, was die broodwinner van sy familie. Past. Charles George van die gemeenskapspolisiëringsforum in Delft het die skietery oor die naweek bevestig. George worry erg oor die skietery, veral omdat die feestyd op hande is.