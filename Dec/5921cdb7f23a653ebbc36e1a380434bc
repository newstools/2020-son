OUDTSHOORN. – Haar pa was nou wel vir die wêreld daar buite ’n sport-ikoon, maar vir hulle was hy net Dena, ’n pa wie se liefde en commitment aan sy gesin geen perke geken het nie. Só het Deslynne Malgas, jongste dogter van die sportman Desmond Malgas (77) Saterdagoggend op sy gedenkdiens in die Weyers Memorial United Congregational Church gesê. Malgas is op Sondag 20 Desember in die Mediclinic Klein Karoo weens ’n hartstilstand dood. Volgens Deslynne sal sy haar pa onthou as die man wat uit sy pad gegaan het om ander te help. “My pa was ge­seënd oor hy ander geseën het. Hy het ’n hart van goud gehad en was ’n ware vriend in nood.” Volgens haar weet almal wat haar pa as ’n vriend, familielid, eggenoot, pa en sportman geken het dat hy die dwarslat besonder hoog gestel het. Haar pa het hulle as kinders die liefde van God gewys – altyd welkom, altyd bereid om te help, dikwels deur ver agteroor te buig om probleme op te los. Haar pa het sy loopbaan as ’n elektrisiën begin. Daarna het hy sy eie besigheid begin. Hy het dit uitgebou tot ’n suksesvolle, gesonde en goed geoliede familie­besigheid wat hy vir hulle as nalatenskap agtergelaat het. Deslynne het gesê sy sal ook nooit haar pa se gewoonte vergeet om reeds 04:00 op te staan en elke kind in ’n ry te bel nie, hom of haar op hoogte te kry van hul doen en late, sy vrese en bekommernis te deel en raad te gee. “Toe dit begin afneem, was die tekens daar dat sy gesondheid besig was om agteruit te gaan.” Ds. Donald Moos het gesê hy sal Malgas onthou vir die baie reguit mens wat hy was. “Jy het geweet waar jy met hom staan.” Malgas word oorleef deur sy vrou, Helene; 6 kinders, Joanne Malgas, Mariaan Brooks, Nola Peceur, Phillida Malgas-Kelpin, William Malgas en Deslynne; 11 kleinkinders en ’n agterkleinkind. Hy sal op 10 Januarie veras word.