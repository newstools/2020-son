“ISSIE jy nie, is jou body­!” Wanneer jy dié woorde hoor, weet jy sommer dis Michael “The Hypeman” Magerman wat nou praat. Maar dié pastoor van Macassar se onlangse video’s op Facebook is nie so vol hype soos dit gewoonlik is nie. Magerman het sy fans laat weet dat hy positief vir Covid-19 getoets is en tans in die ICU is. Sedertdien het boodskappe van aanmoediging en bekommernis vir die hypeman ingestroom. Bekommerd Magerman vertel in sy video’s dat dit nie maklik is nie, maar hy vertrou in die proses. Hy verduidelik hy het eers griepsimptome gekry met ’n geweldige kopseer en kouekoors. “Vir die eerste keer in my lewe was ek bekommerd oor myself. Toe voel ek die koors in my mond raak erger, niks eetlus, slaap dag en nag of kan nie slaap nie.” Hy is toe afgeboek en het vir bloedtoetse gegaan wat positief teruggekom het. Magerman grap dat die body nie saampraat nie. Hy bemoedig egter steeds mense wat deur dieselfde gaan. “Jesus Christus is meer real as Covid-19­. Ja, ek het simptome, my asemhaling is nie reg nie. “Ja, ek is op suurstof, maar ek fokus nie op wat ek sien nie, maar die onsienlike.” Magerman sê hy glo dis ook die Here wat teen die vyand werk. Slaag “Die Here het my baie vertrou met sy woord. Ek sien dit as eksamentyd. Vertrou die Here. “Dit is eksamentyd, hou goeie moed in die Here. “Ek is committed om te slaag. “U moet slaag, u moet hierdeur kom,” sê ’n emosionele Magerman.