DIE cops is weer vir die verkeerde redes in die spotlight. Dit kom nadat ’n cop Marlon Fuller, ’n sekuriteitswag en gemeenskapswerker van Hanover Park, na bewering Sondagoggend omstreeks 01:30 doodgeskiet het. Hy het met vriende buite Cascade Court gesit toe die voorval gebeur het. Volgens ’n ooggetuie het die cops verbygekom en hulle gevra om plat te lê. Fuller het gesê hy kan nie plat lê nie oor hy te oorgewig is. Hy het vir die youngsters wat daar was, gesê om nie te hardloop nie. Een van die cops het na bewering ’n skoot afgevuur en Fuller getref. Hy is met ’n privaat motor na die hospitaal geneem waar hy gesterf het. Bure en vriende het Fuller as ’n familieman beskryf wat baie lief was vir sy drie kinders. Antwoorde Kashiefa Mohammed, gemeenskapsleier van Hanover Park, sê: “Die stasiekommissaris by Philippi weet nie wat in ons gemeenskap aangaan nie. “Marlon is sonder waarskuwing geskiet en het nie ’n wapen op hom gehad nie. Hy was ’n gemeenskapswerker en nie ’n gangster nie. “Ons as gemeenskap is in pyn en soek antwoorde by die stasiekommissaris.” Sontaga Seisa, woordvoerder van die onafhanklike polisie-ondersoekdirektoraat, sê: “Ons het ’n verslag ontvang oor ’n man wat na bewering deur polisie in Hanover Park doodgeskiet is. “Ons is besig met die ondersoek en niemand is al gearresteer nie.”