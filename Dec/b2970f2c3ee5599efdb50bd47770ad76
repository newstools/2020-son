TWEE cops het Maandag in die Athlone-landdroshof op klagte van moord verskyn. Johan van der Merwe en Eugene Jones, twee reserviste van die Philippi-polisiestasie, staan tereg vir die moord op Marlon Fuller (38) van Hanover Park. Luidens die klagstaat het Van der Merwe die sneller getrek. Jones het na bewering die slagoffer se dogter aangerand het. Borgtog Hy het na verneem word op die toneel haar arm omgedraai om die koeëldoppies af te vat wat sy op die toneel opgetel het. Van der Merwe en Jones is Vrydag gearresteer. Van der Merwe is borgtog geweier. Jones is gister op borgtog van R800 vrygelaat. Fuller is op 5 Desember ’n klipgooi van sy huis af by Cascade Court in die maag geskiet. Hy is met ’n privaat motor na die daghospitaal geneem, maar is by sy aankoms dood verklaar. Fuller het sy twee dogters gaan roep wat buite saam met vriende was toe die skietvoorval net ná middernag gebeur het. Die cops het na bewering ’n skoot sonder waarskuwing afgevuur. Daarna het hulle vir die youngsters geskree om plat te lê. Fuller het geskree hy kan nie plat lê nie en die koeël het hom in die maag getref. Die cops het daarna na bewering van die toneel af weggery sonder om Fuller te help of die ambulans te bel. Cops het na bewering ook omstanders op die toneel met traangas gespuit. ’n Groep ontstoke inwoners het gister buite die Athlone-landdroshof met plakkate betoog. Lede van die Moms For Justice en die Patriotic Alliance het saam met die inwoners buite die hof teen borgtog betoog. Die inwoners meen die verdagtes moenie op borgtog vrygelaat word nie en soek geregtigheid vir Fuller se dood. Die Wes-Kaapse minister van gemeenskapsveiligheid, Albert Fritz, het die arrestasie van die twee cops deur die onafhanklike polisie-ondersoekdirektoraat verwelkom. Hy het ook versoek dat die Court Watching Brief die saak monitor om te verseker dat geregtigheid geskied. Kashiefa Mohammed, gemeenskapsleier en lid van die Philippi-gemeenskapspolisiëringsforum, sê: “Ons hoop die cop gaan nie voorkeur-behandeling kry nie. Hond “Hy moet soos al die ander na die Pollsmoor-gevangenis geneem word en nie by die Philippi-polisiestasie in die aanhoudingselle aangehou word nie. Sy beweer: “Daar was ’n klomp cops betrokke by die skietvoorval en net dié twee cops is gearresteer. Die ander moet ook gearresteer word. “Hulle het hom soos ’n hond gelos nadat hulle hom geskiet het. Hulle het nie eens ’n ambulans gebel of hom probeer help nie. Hulle het liewer van die toneel af weggery.” Die verdagtes verskyn Maandag weer in die Ath­lone-landdroshof. Intussen is nog iemand dié naweek in Hanover Park doodgeskiet. Twee ander mense is in ’n afsonderlike voorval gewond. Rafiek Rodrigues (34) is Sondag omstreeks 04:30 in Blomvleiweg koelbloedig doodgeskiet. Later dieselfde dag is ’n 13-jarige meisie en ’n 24-jarige man by Etosha Court gewond toe hulle in die bendes se kruisvuur beland het. Dit is glo die Ghettos en die Derwent Kidz wat op mekaar geskiet het. Niemand is nog vir die voorvalle gearresteer nie.