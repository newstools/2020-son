DIE land was up in arms oor haar wrede dood. Nou, terwyl haar siel eintlik in vrede moet rus, word sy nie eens hierdie rus gegun nie. Die moord op klein Tazne van Wyk van Elsiesrivier het skokgolwe deur die land gestuur nadat haar vermeende killer, Moyhdian Pangarker, haar op 7 Februarie vanjaar ontvoer het. Twee weke later is haar lykie in ’n stormwaterpyp langs die N1-snelweg naby Worcester gevind nadat die cops Pangarker vasgetrek en hy haar lykie gaan uitwys het. Die tenger meisietjie, wat soveel trauma moes deurmaak, verdien om nou in vrede te rus. Maar vandale en hul banaliteit rus nie. Die Wes-Kaapse minister vir gesondheid, dr. Noma­french Mbombo, en Tazne se mammie, Carmen, het gister die meisietjie se graf by die Belhar-begraafplaas besoek. Die besoek sou deel wees van die einde van vanjaar se 16 dae van aktivisme. Maar toe kry hulle ’n gevandaliseerde graf. Dis ’n skokkende voorval wat niks anders as trauma bo-op trauma is nie, sê die plaaslike raadslid Beverley van Reenen. Die graf is vermoedelik in die tyd van die streng beperkings van die lockdown gevandaliseer toe Tazne se familie nie haar laaste rusplek kon besoek nie. Van Reenen sê by hul aankoms by Tazne se graf was nie net die kruis beskadig nie, die naambordjie was ook missing. “ ’n Mens kon die pyn in Carmen se oë sien. Die familie is al deur soveel dinge, en dan dit óók. “Hierdie (die graf) is veronderstel om ’n plek te wees waar sy (Carmen) steeds by haar dogter kan sit en gesels, maar dit is nou van waardigheid ontneem. “Tazne is klaar weggeruk. Nou is haar finale rusplek ook nog omgekrap,” het ’n teleurgestelde Van Reenen gesê. Mbombo vertel gister in Belhar terwyl hulle blomme op die meisietjie se graf gelê het, haar hart is steeds in stukke gebreek as sy aan Tazne dink. “Sy is deur twee systems gefaal. Sy was maar net op haar pad na die winkel toe sy deur ’n parolee genader is. Twee weke ná daai is haar liggaam in ’n stormwaterpyp gevind.” Mbombo het ook na ander sake verwys wat lank nie uit mense se harte is nie. Omgewing “Hulle is dalk nie meer hier met ons nie, maar hulle lewe in ons harte. “Dié is vir elke kind, vir elke vrou wat nie veilig in hul eie omgewing voel nie. “Al wat die 16 dae vir ons is, is ’n reminder om nie te vergeet nie, maar die fight ... die fight moet 365 dae lank wees.” Volgens Mbombo het Covid-19 ook meer deure vir geslagsgebaseerde geweld oopgemaak. Sy verduidelik dat daar baie meer sake gedurende die lockdown-periode was, veral aangesien baie families vir ’n lang tyd saam in dieselfde huis moes bly. “Meer as ’n miljard rand is uitgesit om ons kinders en vroue te help. “Ek is ook bekommerd dat die Wysigingswet op die Strafreg (Seksuele Misdrywe en Verwante Aangeleent­hede) vertraag word. Ons vroue en kinders beland in die kloue van die oortreders.” Vir Tazne se mamma be­teken die minister se gebaar iets meer as net blomme neerlê. Verjaardag Sy het Mbombo bedank vir ál haar ondersteuning en oproepe­. Dis ook die eerste keer sedert Tazne se verjaardag in Juliemaand dat sy by die graf was. Rdl. Van Reenen het ook ’n versoek aan die gemeenskap gerig om vir Tazne ’n grafsteen te skenk. Enige iemand wat wil help, kan Van Reenen gerus by 084 449 0442 kontak.