VIR die tweede agtereenvolgende week het die Westelike Provinsie ’n game weggesmyt wat hy veronderstel was om te wen. ’n Strafdoel in die doodsnikke deur die Lions se heelagter, Tiaan Swanepoel, het Saterdagaand op Ellispark in Johannesburg ’n Curriebeker-oorwinning van 22-19 aan sy span oor die WP besorg.  Die rustydtelling was 9-6 in die WP se guns. Soos verwag het die WP se Springbok-voorry sy gesag behoorlik voorlangs in die skrums afgedruk. Die kombinasie van Frans Malherbe, Bongi Mbonambi en Steven Kitshoff het hul eweknieë van die Lions, Sti Sithole, JacoVisagie en Ruan Dreyer, onder geweldige druk geplaas. Tim Swiel,  losskakel van die WP, was in die kol met vier strafdoele, terwyl Swanepoel sy vernuf met die skopstewel gewys het. Die 24-jarige boorling van Namibië wat in 2018 in een game vir die WP uitgedraf het, was suksesvol met ’n allemintige vyf strafdoele. Die Lions het in die eerste helfte baie meer as die WP op die aanval probeer. Die tuisspan se taktiek was om die spel vinnig te maak. Die Rooibontes se voor- en agterspelers het goed gekombineer en die bal deur talle fases gedra. Hulle het meer geleenthede geskep om drieë te druk. Die WP se opskietverdediging het egter gehou. Die Streeptruie het maar baie min op die aanval probeer. Daar is dus in die eerste helfte geen drieë gedruk nie.Die eerste drie van die game het eers in die 52ste minuut gekom toe Seabelo Senatla met ’n puik breekslag aan die steelkant vorendag gekom het. Die spoedvraat het goed met sy Blitsbok-spanmaat Ruhan Nel gekombineer wat hom weggestuur het om agter die Lions se doellyn te gaan kuier vir die Kapenaars se eerste vyfpunter. Die tuisspan het telkemale gedreig om te score. Dit was net desperate verdediging van John Dobson (afrigter) se manne wat op drie geleenthede die balbesit omgekeer het met die Lions binne ’n paar meter van hul doellyn. Die damwal het uiteindelik gebars toe die regtervleuel Stean Pienaar die WP aan die slaap gevang het. Pienaar het ’n vinnige tikskoppie in die 71ste minuut uitgevoer. Hy het sy ore platgetrek en doellyn toe genael sonder dat daar ’n vinger op hom gelê is. Swanepoel se doelskop het sake gelykop gemaak. Dit is ironies dat Tim Swiel as die speler van die wedstryd aangewys is. Swanepoel, wat sy twee langafstand-strafdoele van meer as 60 m oorgeklits het, en met sy strafdoel in die doodsnikke suksesvol was, het op die dag die verskil tussen wen en verloor gemaak. ’n Teleurgestelde Siya Kolisi, kaptein van die WP, het agterna gesê: “Dit is baie frustrerend om vir ’n tweede week in ’n ry só te verloor. Die Lions se plaasvervangers het baie energie gebring en ek dink ons het nie gou genoeg aangepas nie. Ons het die oorhand in die skrums gehad en moes die spel tighter gemaak het. Daar was te veel individuele foute en ons sal dit net eenvoudig moet uitstryk wanneer ons volgende week teen die Pumas te staan kom.” Kolisi se eweknie van die Lions, Elton Jantjies, was agterna gelukkig met sy span se vertoning en veral die manier waarop die senior spelers die game bestuur het. “Die boys het baie geduld gewys deur net aan te hou om by ons strukture te hou. Ons het Tiaan (Swanepoel) as ’n wapen gebruik omdat hy die bal van ver oor kan skop. Ons het dit tot ons voordeel gebruik,” het hy gesê. Puntemakers: LIONS – drie: Stean Pienaar, doelskop: Pienaar; strafdoele: Tiaan Swanepoel (5).WP – drie: Seabelo Senatla, doelskop: Tim Swiel;  strafdoele: Swiel (4).