KERSFEES en Nuwejaar is darem nog nie gecancel nie. Suid-Afrikaners sal darem ook nog ciggies en drank kan koop. Landsburgers gaan wel oor die feestyd ’n masker moet dra. Pres. Cyril Ramaphosa het in gisteraand se family meeting weer vinger gewys na Suid-Afrikaners wat maar net nie lockdown-regulasies gehoorsaam nie. Hy sê: “Ondanks ons vordering het ons ook altyd geweet ’n second wave is ’n moontlike realiteit. “Daar is nou bewyse hiervan in dele van die land. “Meer mense kan sterf as die nodige stappe nie gedoen word nie.” Ramaphosa sê positiewe gevalle en hospitaaltoelatings neem skerp toe. Hy voeg by die drie distrikte waar die toename kommerwekkend is, is die Nelson Mandelabaai-, Sarah Baartman en Tuinroete-distrik. “Daar is talle redes vir die toename. Baie mense reis tussen provinsies, veral met die naderende feestyd. Kulturele en geestelike byeenkomste word ook in groot getalle gehou.” “Baie van dié byeenkomste word ook gehou in plekke met min of geen ventilasie. Dit gebeur veral met ‘after-tears’-partytjies ná begrafnisse.” Ons belangrikste taak nou is om die stygende gevalle te beperk. Om dit te doen, sal bykomende gesondheidsmaatreëls in die distrikte geld. Dit sluit in screening en toetse, asook opvoeding en bewusmaking. ’n Plan wat in samewerking met die Wêreldgesondheidsorganisasie opgestel is, sal ook nou intree. Die Nelson Mandelabaai, wat as hotspot verklaar is, kry ook ekstra regulasies. Dit sluit in dat daar van middernag vanaand ’n curfew van 22:00 tot 04:00 van toepassing sal wees, met net noodsaaklike werkers wat buite mag rondbeweeg. Alkohol word ook in openbare plekke in die baai verbied en daar mag ook nie meer as 100 mense by byeenkomste wees nie. Ramaphosa het ook die nasionale ramptoestand tot 15 Januarie verleng. Alle vlak 1-regulasies in die res van die land bly van krag. Die land se nommer een sê die grootste oorsaak van die toename in gevalle is dat mense nie maskers dra nie. Hy het by mense gepleit dat die boodskap insink.