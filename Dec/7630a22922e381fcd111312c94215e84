Suid-Afrikaners sukkel nog om kop bo water te hou met die stygende getal infeksies in die tweede golf van die Covid-19-pandemie. Maar wetenskaplikes en medici waarsku dat ’n derde en vierde golf verwag kan word. Die volgende golf word volgende jaar in die winterseisoen verwag, sê die Suid-Afrikaanse Mediese Vereniging (SAMA) in ’n verklaring. Volgens die voorsitter van SAMA, Angelique Coetzee, moes hospitale reeds in die eerste golf op standaard gebring word vir die land om die tweede golf te oorleef. Sy sê meer gesondheidswerkers moet aangestel word om te verhoed dat die land met die derde golf weer deur die probleem gaan. “Die amptenare van die gesondheidsdepartement skarrel om te verseker dat die land volgende jaar ’n entstof kry. Ons verwelkom die regering se pogings, maar sê selfs met die entstof kan die land steeds met ’n krisis sit.” “’Die entstof is nie die begin en alles of die omega en die einde van almal nie. Die entstof gaan ons help, maar dit gaan ons nie uit die moeilikheid bring nie, ” sê Coetzee.