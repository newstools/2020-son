KRIEKET Suid-Afrika (KSA) het gister die Proteas se eerste toer in Pakistan sedert 2007 bevestig. Hulle speel tussen 26 Januarie en 14 Februarie in in twee toetse en drie T20I’s. Suid-Afrika reis op 16 Januarie na Pakistan en bly dan eers onder kwarantyn voordat hulle die toetse in Karachi en Rawalpindi speel. Hulle vertrek dan na La­hore vir die T20I’s. Suid-Afrika is die derde Wêreldtoets-kampioenskap- span wat ná ’n baie lang onderbreking na Pakistan reis. Dit volg ná Sri Lanka se besoek in 2019 en Bangladesj s’n vroeër vanjaar. KSA se direkteur van krieket, Graeme Smith, sê: “Dit is aangenaam om te sien dat soveel lande terugkeer na Pakistan – ’n nasie van trotse krieketliefhebbers. Krieket Suid-Afrika is verheug om onder hulle te tel. As iemand wat in my speeldae al meer as een keer deur die land getoer het, weet ek hoeveel passie die mense van Paki­stan vir die spel het, sowel as die liefde en ondersteuning wat die Proteas daar as ’n span geniet. “Ek wil die Pakistanse Krieketraad (PCB) bedank vir die gasvryheid en deursigtigheid wat hy aan ons sekuriteitsgroep gewys het toe hy ’n paar weke terug daar gereis het. “Die verslag oor sy bevindinge en aanbevelings gee ons vertroue as ’n organisasie dat aan ál die behoeftes van veiligheid, spel en verblyf van ons span voldoen sal word, en dat die welstand van die span die hoogste prioriteit sal kry. “Ons sien uit daarna om hierdie historiese toer aan te pak,” het die voormalige Protea-kaptein laat hoor. “Dat Suid-Afrika ’n toer in Pakistan bevestig en wedstryde in drie groot stede speel, is wonderlike nuus vir Pakistanse krieket en sy aanhangers,” het Zakir Khan, direkteur van die PCB, in ’n verklaring gesê. “Suid-Afrika is een van die gewildste spanne in Paki­stan, al het hy in 2007 laas hier gespeel. Die ondersteuners het egter die Proteas se wedstryde noukeurig gevolg en sien baie daarna uit om hulle te verwelkom.” Pakistan sal volgende jaar ook gasheer wees vir Nieu-Seeland, Engeland en die Wes-Indiese Eilande.