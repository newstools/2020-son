PORT Elizabeth het die afgelope week ’n aansienlike afname in nuwe corona-virus-gevalle gesien. Nqaba Bhanga, burgemeester van die Nelson Mandelabaai-munisipaliteit, sê hy is optimisties oor die daling, maar hulle is steeds versigtig. “Tussen 4 en 10 Desember het ons gemiddeld 416 nuwe gevalle per dag gehad.” “Tussen 11 en 17 Desember was dit gemiddeld 227 nuwe gevalle per dag. “Dit is ’n goeie teken, maar dit beteken nie ons moet te gerus raak nie, want ons is in die greep van die tweede golf.” Hy sê inwoners se samewerking om die syfers af te kry, moet geloof word. “Hou asseblief aan om jul maskers te dra, hande te was en jul sosiale afstand te hou. Ons is saam in die stryd. “ ’n Afname in nuwe infeksies is ’n stap in die regte rigting. Dit verlig die druk op die gesondheidstelsel.” Bhanga sê wetstoepassers verseker in groot getalle dat die inwoners die maatreëls nakom. “Hul harde werk om alles in die besige feestyd in plek te hou, moet erkenning kry.” Nelson Mandelabaai het 2 058 aktiewe gevalle en 2 133 mense is al hier aan die corona-virus dood.