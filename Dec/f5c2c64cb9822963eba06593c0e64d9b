ROBERTSON. – ’n Vroeë Kerspartytjie vir pensioenarisse en kinders is mos iets om te waardeer. Verlede naweek het sowat 200 kinders en 300 oues van dae ’n lekker treat by die Callie de Wet-sportterrein gekry. Die dames van die Panorama- sopkombuis- organisasie het dit vir die kids en die pensioenarisse moontlik gemaak. Volgens Debbie Gordon van dié organisasie was die naweek sommer propvol pret en plesier. ’n Opgewonde Gordon sê hul organisasie het sommer al vroeg in die jaar besluit om vir die kinders en oues van dae ’n maaltyd voor te berei. Gordon sê Covid-19 is ’n groot issue, maar met streng voorsorgmaatreëls het hulle tog hul doelwit bereik om die mense se harte te steel. Kinders kon heerlik op springkastele baljaar en daar was ook water slides waarop die klôgoed hul lyf ’n heerlike tyd kon gee. In die saal is ’n driegangmaaltyd aan die volwassenes bedien terwyl hulle na gospelmusiek geluister het. Die kinders het ’n heer­like bord braaivleis gekry en dit met ’n yskoue koeldrank afgesluk. “Sonder al onse borge sou dié naweek onmoontlik gewees het,” sê Gordon tevrede. Die sopkombuis-span sien daarna uit om hul gemeenskap te bly dien en wil al die borge hartlik bedank.