TWEE verdagtes is in hegtenis geneem in verband met die moord op Stefan Smit. Smit (62) is op 2 Julie 2019 op sy wynlandgoed Louisenhof in Stellenbosch voor sy vrou en 'n familievriend doodgeskiet. Gewapende verdagtes het die woning deur 'n deur binnegekom wat die vorige dag oopgelos is. Kol. André Traut, 'n polisiewoordvoerder, sê in 'n verklaring die ondersoek na die omstandighede van Smit se moord het die speurders Donderdagoggend na die wonings van drie verdagtes in Bellville-Suid, Milnerton en Wynberg gelei. "Twee manlike verdagtes van onderskeidelik 50 en 56 jaar is gearresteer en sal more (Vrydag) op 'n moordklag in die hof in Stellenbosch verskyn. "'n Derde verdagte, 'n 54-jarige vrou, het arrestasie vanoggend vrygespring en word nog gesoek," sê Traut.