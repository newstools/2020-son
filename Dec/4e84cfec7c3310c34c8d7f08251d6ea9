DIE tydsberekening van die Rainbow Cup is perfek. Só het Rassie Erasmus, Suid-Afrika se direkteur van rugby, Woensdag in ’n verklaring oor volgende jaar se splinternuwe Rainbow Cup-kompetisie gesê. “Dit sal ons Super-spanne uiteindelik, ná ’n jaar se afwesigheid, weer in internasionale kompetisie laat speel en op die ideale tydstip kom as voorbereiding vir die toer deur die Britse en Ierse Leeus. “Dit sal ons spelers herinner aan die verskillende soorte rugby wat hulle kan verwag wanneer die Leeus hier gaan wees. “Ons spelers sal te staan kom teen baie van die spelers wat in Warren Gatland (afrigter van die Britse en Ierse Leeus) se groep sal wees. “Dit sal dus baie interessant wees om te sien hoe ons spelers by die uitdaging gaan aanpas.” Suid-Afrika se Superrugby-spanne, die Bulls, Lions, Sharks en Stormers, gaan sake uitspook met 12 Pro14-klubs van Ierland, Wallis, Skotland en Italië. Elke Suid-Afrikaanse span sal ’n toer van drie wedstryde in Europa in die Rainbow Cup meemaak. Ál 12 Pro14-klubs sal ook in Suid-Afrika speel. Die Rainbow Cup begin op 17 April en eindig met ’n eindstryd op 19 Junie. “Die insluiting van Suid-Afrika se Superrugby-spanne in die Rainbow Cup is ’n stap in ’n nuwe rigting vir ons,” sê Jurie Roux, uitvoerende hoof van SA Rugby. “Ná soveel woelinge en onsekerheid in 2020, is die vooruitsig op ’n terugkeer na ’n internasionale topkompetisie iets waarna ons almal met ware opgewondenheid kan uitsien.” Die 16 spanne sal in twee groepe van agt verdeel word. Dit bestaan uit twee Ierse, twee Suid-Afrikaanse, twee Walliese, een Italiaanse en een Skotse span. Elke span speel een wedstryd teen elke teenstander in die groep. Die spanne wat bo in hul groep eindig, sal op 19 Junie in die eindstryd speel. “Nadat ek in Ierland saam met Munster afgerig het, weet ek wat ons spelers kan verwag. Dit sal baie anders wees as Superrugby,” het Jacques Nienaber, Springbok-afrigter, gesê. “Die rugby is ongelooflik taai en sal verskillende vrae aan die spelers stel. Dit sal ’n uiters mededingende kompetisie wees en ’n ware leerkurwe vir ons afrigters en spelers wees,” het Nienaber bygevoeg.