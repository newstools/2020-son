COVID-19 het nie net lewens en mense se live­lihoods kom steel nie. Knap voor Kersfees word Covid-19 nou voorgehou as die rede hoekom baie bejaarde mense binnekort sonder ’n ordentlike dak oor hul kop gaan sit. Dis nou ’n geskarrel soos min soos daar gepoog word om blyplek te voorsien aan die bejaardes van drie ouetehuise op die Kaapse Vlakte. Die personeel van tehuise in dié gemeenskappe sien al jare om na die ou mense, die bewaarders van ons ryk geskiedenis. Die Cape Peninsula Organisation for the Aged, alombekend as die CPOA, voer aan dat Covid-19 en die aankope van goed soos PPE, hand sanitisers en die daarstel van isolasie-fasiliteite gemaak het dat daar nie meer na die bewoners van Nerina Place in Bishop Lavis, Oakhaven Place in Heideveld en Lilyhaven in Bonteheuwel omgesien kan word nie. Die CPOA sê dit het nou onbekostigbaar geword om vir hierdie bejaardes van die Kaapse Vlakte te sorg. In ’n omsendbrief na die geaffekteerde tehuise wat Son onder oë gehad het, sê die CPOA se Louise Nix en Janet Allison die groot uit­gawes wat met Covid-19 gepaard gegaan het, was die laaste spyker in die doodskis. In hul brief kla Nix en Allison die CPOA het die afgelope 10 jaar verliese van R265 miljoen by hul welfare-huise gely ondanks die sub­sidie wat hulle van die Wes-Kaapse departement van maatskaplike ontwikkeling ontvang. Hulle het toe besluit om Nerina, Oakhaven en Lilyhaven te sluit. Dié tehuis het ’n gekombineerde jaarlikse verlies van R33,5 miljoen vir die organisasie beteken, skryf Nix en Allison in hul brief aan personeel en inwoners. Hulle voer verder aan dat die betrokke welfare-huise in areas met hoë misdaadsyfers geleë is wat gevaarlik is vir die personeel en inwoners. Leeg Hulle belowe nou die inwoners van die geaffekteerde tehuise gaan verskuif word na Erica Place in Athlone of na Lotus River Place in Lotus­rivier. Luidens die CPOA-webblad het die drie tehuise wat gaan toemaak, ’n gesament­like bedkapasiteit van 301. Die twee oorblywende tehuise waarheen al die ou mensies nou verskuif gaan word, het ’n gesamentlike bedkapasiteit van 301 en staan obviously nie leeg nie. Son het besoek gaan aflê by hierdie drie tehuise, waar daar ’n somber atmosfeer geheers het. Weens streng Covid-19-protokol kon Son se mense nie met die ou mensies praat om te hoor hoe hulle oor die sluiting van die enigste dak oor hul kop voel nie. Die personeellede se lippe was ook gezip en daar is gesê dat hulle nie met die media kan praat nie. Van hulle sê dit is ook nie duidelik hoe die sluitings hul werke gaan affekteer nie. Ashura Davids het ’n familielid by een van die huise en sê die sluiting kom as ’n groot skok vir hulle. “Hoe kan so ’n groot besluit geneem word sonder om eers saam met die families te praat? Leemte “Hierdie tipe huisvesting vir bejaardes is baie belangrik in ons communities. “Daar gaan ’n groot leemte gelaat word. “Op wie sal die ou mensies nou kan depend?” wou ’n bekommerde Davids weet. ’n Navraag is na CPOA gestuur, maar teen druktyd het niemand van hulle laat hoor nie. Esther Lewis, ’n woordvoerder van die Wes-Kaapse departement vir maatskap­like dienste, sê hulle is oor die sluiting van die drie fasiliteite ingelig. “ ’n Sluitingsplan is in plek wat die hervestiging van geaffekteerde inwoners na ander fasiliteite insluit. “Berading is ook beskikbaar aan diegene wat dit mag benodig en ons gaan die proses monitor,” het Lewis aan Son gesê.