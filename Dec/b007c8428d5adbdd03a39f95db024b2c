Die menseregte-organisasie Africa for Palestine het nóg ‘n klag teen hoofregter Mogoeng Mogoeng by die Regterlike Dienskommissie gelê. Mogoeng het onlangs 'n opskudding veroorsaak. Dít nadat videomateriaal van hom uitgekom het waar hy tydens ‘n gebed teen “skadelike” Covid-19-vaccines waarsku. Africa for Palestine se direkteur, Muhammed Desai, sê hierdie kommentaar ondermyn die mediese wetenskap. Hy het bygevoeg dat, hoewel hulle vryheid van spraak ondersteun, Mogoeng die regterlike gedragskode moet nakom. "Ek sê nie dat 'n mens nie mag bid nie. Die probleem is wat die gebed bevat,” verduidelik Desai. “Die gedragskode maak dit duidelik dat regters, insluitend regters van die konstitusionele hof, nie politieke twis moet voer nie. As jy nie daardie verpligting wil hê nie, moet jy nie 'n regter wees nie. "Ons bring hierdie klagte met 'n rede en dis dat hy die JSC-gedragskode oortree. Mense mag nie anargisties optree nie, veral nie die hoofregter van ons land in 'n tyd waarin die hele wêreld na 'n oplossing soek om ons uit hierdie pandemie te kry nie. Die hoofregter moes versigtiger gewees het." - SABCnew