DIE hoof van die Wêreldgesondheidsorganisasie waarsku dié
corona-virus sal nie die laaste pandemie wees nie. Tedros Adhanom Ghebreyesus veroordeel ook die “gevaarlik
kortsigtige siklus” om baie geld op uitbrekings te spandeer, maar die
moontlikheid van ’n volgende uitbreking te ignoreer sodra dit verby is. Dít was Ghebreyesus se boodskap Sondag in ’n video ter
viering van die eerste Internasionale Dag vir Epidemieweerbaarheid. Die WGO se direkteur-generaal het gesê dit is tyd om die
lesse uit die Covid-19-pandemie te leer. “Te lank het die wêreld ’n siklus van paniek en
verwaarlosing bedryf,” het hy gesê. “Ons gee geld uit op ’n uitbreking en as dit verby is,
vergeet ons dit en doen niks om die volgende een te voorkom nie. “Dit is gevaarlik kortsigtig en eerlikwaar moeilik om te
verstaan.” Ghebreyesus sê verder alle lande moet belê in hul
gereedheidsvermoë om noodgevalle van alle soorte te voorkom, op te spoor en te
versag. Hy voeg by ’n beter stelsel van primêre gesondheidsorg is onmisbaar. Die hoof van die Verenigde Nasies se gesondheidsagentskap
het gesê elke land kan met beleggings in openbare gesondheid verseker dat ons
kinders en hul kinders ’n veiliger, veerkragtiger en meer volhoubare wêreld
beërwe. Die Verenigde Nasies se Algemene Vergadering het die
Internasionale Dag vir Epidemieweerbaarheid daargestel om klem te lê op die
belangrikheid van voorkoming, paraatheid en vennootskap in die aanpak van
epidemies. – AFP