STEVE Bruce se eerste oudisie om sy job as Newcastle se manager te behou, was gister ’n reusesukses. Die Magpies het Sheffield United met 3-0 in St. James’ Park pak slae gegee om nog ’n tree nader aan veiligheid te beweeg vir deelname aan volgende seisoen se Engelse Premierliga. Newcastle word ook binnekort deur ’n nuwe konsor­tium eienaars van Saoedi-Arabië oorgeneem. Gerugte doen die ronde dat grootskaalse veranderinge by Newcastle gemaak gaan word, onder meer op bestuursvlak. Bruce voel egter hy het wat dit verg om die Magpies nog steeds tot nuwe hoogtes te neem. Die dag voor gister se wedstryd het hy dit ook duidelik gemaak en sy spelers het gewys hulle gaan vir hul manager speel. En dít teen ’n Sheffield United-span wat voor die afskop as die gunstelinge beskou is. Die Blades is immers in die boonste helfte van die EPL gesetel, met die kans om dié seisoen nog onder die voorste vier spanne te eindig. Hulle het egter nie soos ’n span gespeel met sulke groot aspirasies nie – veral nie in die tweede helfte toe een van hul spelers, John Egan, se bloed gekook het en hy met ’n rooi kaart van die veld af gepos is nie. Die Magpies het die ekstra speler op die veld behoorlik uitgebuit, met Allan Saint-Maximin wat die eerste doel aangeteken het. Matt Ritchie het dit 2-0 gemaak voordat die Brasiliaan Joelinton met ’n derde doel die laaste spyker in Sheffield se kis geslaan het.