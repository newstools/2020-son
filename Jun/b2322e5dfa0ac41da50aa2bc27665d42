DIE 237ste Merseyside derby het gister die groen lig gekry om op Everton se Goodison Park beslis te word. Boonop is die rooi helfte van Merseyside, Liverpool, ook die goedkeuring gegee om sy oorblywende tuiswedstryde op Anfield te speel wanneer die Premierliga-seisoen hervat word ná die breek weens die corona-virus-pandemie. Met ’n reuse-voorsprong van 25 punte, kan die Reds hul eerste liga-titel in 30 jaar wen as hulle Everton op 21 Junie op Goodison Park klop. Maar dan, om die titel te wen, moet Manchester City eers vasval in sy stryd teen Arsenal. Die Merseyside is ook een van die wedstryde wat as ’n risiko beskou is weens vrese dat fans buite die stadion sou vergader. Dis hoekom Southampton se tuisveld, St. Mary’s, geoormerk is vir die wedstryd. Maar die Stad Liverpool se adviesgroep oor grondveiligheid het nou aanbeveel dat Everton én Liverpool hul oorblywende tuiswedstryde “veilig” agter geslote­ hekke in hul onderskeie stadions speel. Die groep se voorsitter, Wendy Simon, wat ook ’n raadslid én die stad se onderburgemeester is, sê egter daar is geen tekens dat fans wel buite die sta­dion gaan saamdrom nie. ’n Gesamentlike verklaring van die Blue Union en die Spirit of Shankly, ondersteunersgroepe vir onderskeidelik Everton en Liverpool, lees: “Ons is vol vertroue dat fans van dié twee groot klubs sal gehoor gee aan die veiligheidsmaat­reëls en raad om weg te bly van die tuis- en wegwedstryde. “Ons verstaan die belangrikheid van lockdown as een manier om Covid-19 te beheer. “Ons moedig fans aan om weg te bly van die stadions en nie in groot getalle te vergader nie.” Intussen het die finan­siële firma Deloitte bekend gemaak dat Premierliga-klubs ’n finansiële verlies van tot £1 miljard (sowat R21,5 miljard) kan ly weens die corona-virus-pandemie. In die 2018-’19-seisoen het die Engelse topklubs vir die eerste keer ’n gesamentlike inkomste van meer as £5 miljard (sowat R107 miljard) gehad. – AP