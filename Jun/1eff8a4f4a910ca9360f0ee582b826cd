DIE Grahamstad-gebore Eldrid “Ali” Daniels sê hy onthou nog goed hoe hy die voormalige Springbok-blits Spooky September sy hakke gewys het. Daniels is in 1965 gebore. Hy is van die beste jong rugbytalent wat nog uit Grahamstad (Makhanda) gekom het. Hy is van die min skoolseuns wat jare gelede van die skool af reguit na ’n provinsiale span kon gaan. As gevolg hiervan is Da­niels deur die oud-sportskrywer Syd Williams beskryf as die oorspronklike “schoolboy sensation”. Daniels vertel sy rugbyloopbaan het ook net per toeval begin, want sy groot liefde is eintlik sokker. “Ek speel al van kleins af sokker. Selfs toe ons na Johannesburg verhuis het, het ek ook net sokker gespeel. Wat ons terug Grahamstad toe gekom het, het ek steeds net sokker gespeel. “My twee neefs wat my beste vriende was, het wel rugby gespeel,” vertel hy. Daniels noem die senior rugbyspan van sy skool, die Sekondêre Skool Mary Waters, het eendag spelers kortgekom. “My neefs het my toe ingetrek en dít is waar my rugbyloopbaan toe begin. “Ek het in my eerste wedstryd twee drieë gedruk. Van daar het ek weer ’n kans gekry en toe nooit opgehou nie. My sokkerafrigter was nie baie tevrede met my wat toe nou skielik die sokker vir rugby gelos het nie,” sê hy laggend. Hoewel Daniels ook in sokker uitgeblink en selfs die Grens-skolespan gehaal het, was hy natuurlik ’n ster by Mary Waters. Danksy sy prestasies het hy in 1978 in die Dal Josa­phat-stadion in die Paarl sy debuut gemaak vir die South Eastern Districts Rugby Union (Sedru). Die span het teen Boland gespeel. Daniels het ’n aangebore talent vir sport. Dít is beklemtoon toe hy in 1984 die Grens-skole se vinnigste atleet in die 100 m- en 200 m-naelloop word. “Ek bly spot hieroor, want iemand het ook ’n ruk terug met my ’n onderhoud hieroor gedoen. Die skrywer het egter ’n fout gemaak in die artikel en gesê ek het die 100 m in 1,4 sekondes gehardloop. Dis natuurlik 10,4 sekondes,” lag hy. Daniels het ook Grens-krieketkleure ontvang. Hy het selfs tafeltennis en volley ball gespeel. Al het hy baie sportprestasies behaal, vertel hy die drie wat hy aangeteken het in net sy tweede wedstryd vir Sedru is van sy beste herinneringe. Dit was op die Lavender Valley-sportgrond teen Tygerberg. “Baie mense onthou dit natuurlik omdat ek 75 m gehardloop en die Springbok Spooky September geklop het om die drie te druk. “Snaaks genoeg is nog een van my beste herinneringe vir die klubspan Universals, oftewel ‘Die Bye’. “Daar het ek weer van agter die doellyn met die bal gehardloop, so ek het ’n 105 m-drie ook agter my naam.” Hy vertel hy moes in 1995 op die ouderdom van 30 sy tokse wegpak weens werkverpligtinge en aanhoudende beserings. Dit beteken glad nie dat hy nie steeds by sport betrokke is nie. “My liefde is nou rolbal. Ek het ook al lank terug met dit begin – in 1992.” Daniels sê nes met rugby het hy met rolbal baie vinnig agter die kap van die byl gekom. “In my eerste jaar as novice­ het ek al die Singles, Distrik Singles en die OP Sin­gles-titels gewen.” Dié yster sê hy boul nog hard en hy werk daaraan om op die ouderdom van 55 ook die OP Champs-titel onder sy belt te sit.