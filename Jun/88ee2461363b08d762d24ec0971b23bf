VANJAAR se Afrikabekertoernooi vir vrouerugbyspanne is afgestel. Jurie Roux, uitvoerende hoof van die Suid-Afrikaanse Rugbyunie, en die nasionale vrouespan se afrigter, Stanley Raubenheimer, het besluit dis in alle betrokkenes se beste belang dat dié jaarlikse toernooi nie plaasvind nie. Die Springbok-vrouespan is die verdedigende kampioen. Hulle sou hul titel in drie wedstryde verdedig – teen Uganda, Madagaskar en Kenia. Rugby Africa het besluit om alle ander rugby op die kontinent ook af te stel. Oor dié besluit het Roux gesê: “Ek voel vir Raubenheimer en sy span, veral omdat hulle vir 2021 se World Cup in Nieu-Seeland voorberei het. “Die veiligheid van die spelers en spanbestuur is nou die topprioriteit. Die kansellasie van die toernooi val in lyn daarmee.” Raubenheimer het op sy beurt gesê: “Dit was die beste besluit. Ek sal eerder ons voorbereiding vir die 2021 World Cup tot in volgende jaar wil verleng met die wete dat die spelers veilig is. Dit is die groot prioriteit.”