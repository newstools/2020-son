WYNLAND se cluster vir misdaadvoorkoming het Dinsdag ’n duik in misdaad geslaan. Volgens kapt. FC van Wyk, polisiewoordvoerder, het polisielede verdagtes in Paarl-Oos deursoek. “Ons lede het ’n 20- jarige man gearresteer. “Hy was in besit van ’n 9 mm-pistool met twee koeëls. “In ’n ander voorval in Wellington is ’n man en vrou weens die besit van 247 Mandrax-pille met ’n straatwaarde van R11 115 gearresteer.” Volgens Van Wyk het Mitchells Plain se misdaadvoorkomingseenheid ook goeie werk gedoen. “Hulle het in Sentinelstraat, Tafelsig, ’n 27- jarige man weens die besit van ’n 7,65 mm-pistool met ’n magasyn en ses koeëls in hegtenis geneem.” Van Wyk sê die blitspatrollie het Maandag inligting ontvang van ’n gesteelde vuurwapen in Nyanga. “Die lede het ’n wit Toyota Avanza gekry. Twee verdagtes het uitgespring en weggehol. “Hulle is gearresteer en die polisielede het op ’n 9 mm-pistool en 15 koeëls afgekom. Die reeksnommer was gedeeltelik leesbaar.” Van Wyk sê die verdagtes is 30 en 40 jaar oud en word aangehou. “Daar is beslag gelê op die vuurwapen en koeëls en die Toyota Avanza.”