“ONS weet nie meer hoe om te huil nie.” Só het past. Graham Siebritz gister tydens ’n gedenkdiens in Maitlandstraat gesê. Die diens was vir Rodney Jackson en Graham Pasquallie, wat laas week in Bishop Lavis vermoor is. “Iets is nie reg nie,” laat hoor Siebritz. “Mense ly en gaan dood.” Hy voeg by nóú is ’n tyd om vir mekaar om te gee en mekaar te beskerm. Vriende en familie het gister byeengekom om die twee oorledenes te onthou en ook om hul bekommernisse te deel oor wat in die gemeenskap gebeur. Past. Graham Lindhorst van Bishop Lavis se GPF het aan die gemeenskap gesê hierdie is glad nie ’n lekker geleentheid nie. “Die moord op Rodney en Graham is sinloos. Hulle het dit nie verdien nie,” sê Lindhorst. Hy sê hy hoop dat mense nie ná die begrafnisse van die twee mans vergeet nie. Hy het ook aan die mans in die gemeenskap gesê dis tyd dat hulle hul vroue begin beskerm. “Ons moet ons eie muur bou sodat ons nie meer vermoor en beroof word nie,” laat hoor hy. Inwoners wat naby die toneel woon waar Graham en Rodney vermoor is, is gatvol dat daar niks gedoen word om hulle te beskerm nie. Hulle sê die gat in die muur langs die spoorlyn moet tóé. Ettiene Sauls, wat namens die taxi drivers by die gedenkdiens gepraat het, sê taxi drivers het self ’n gemeenskap met hul eie families en vriende. “Ons as taxi drivers gaan baie dinge deur en taxi drivers se lewens maak ook saak. Ons sorg vir ons gesinne. Dit is nie ’n wishy-washy job nie,” sê hy. Sauls sê Rodney was nie ’n deurmekaar mens nie en hy en Graham het nie verdien om vermoor te word nie. “Mense het in die reën gestaan en wag vir Rodney. Dit wys net daar is iets wat hy agtergelaat het. Ons kan dalk nie hul name op die straat opplak nie, maar kom ons engrave dit op die tafels van ons hart,” sê Sauls. Rodney se broer Alvin het die vorige dag aan Son vertel dat sy broer ’n mens-mens was. “Hy het baie respek gehad vir sy klante, sy kollegas, vriende en familie. Hy het ’n passie gehad vir wat hy doen en het altyd uit sy pad gegaan vir die volgende mens. “Dit is hartseer dat hy en Graham só van ons weggeneem is. Hulle laat ’n groot leemte in ons almal se lewe. “Ons gaan my broer baie mis. Dit was ’n blatante misdaad teen mense wat dit nie verdien het nie. “Ons moet nou iets doen om hierdie misdade te stop en nie vir die volgende persoon wag om dit te doen nie,” meen hy.