CURWIN Bosch het die etiket van ’n brose verdediger afgeskud. Dit is die mening van Pat Lambie, voormalige Sharks- en Springbok-losskakel. Lambie moes weens harsingskudding sy rugbystewels voortydig ophang. Hy’t vanjaar as skopkonsultant saam met die Sharks se Superrugby-span gewerk. Die span van KZN het vanjaar voor die Covid-19-pandemie die beste van die SA spanne vertoon. Bosch het ’n groot rol in die Sharks se sukses gespeel. Die nr. 10 het vanjaar nie net met sy skopstewel uitgeblink nie, hy het ook op die verdediging en aanval beïndruk. Lambie het aan Sport24 oor Bosch se vertonings gesê: “Curwin het die laaste seisoen of twee kliphard gewerk aan sy verdediging. “Hy het baie tyd saam met die verdedigingsafrigters deurgebring en sy defence het geweldig baie verbeter. In ons game is dit baie moeilik om ’n label af te skud. “As jy die X-faktor-speler is, wat nie kan tackle nie, neem dit ’n rukkie voordat jy dié persepsie verander. “Vroeg in sy loopbaan, toe hy ’n tiener was wat teen volwasse mans gespeel het, was dit te ver­stane dat hy, soos ek ook, van ’n paar tackles afgeval het. “Daar is egter verskillende tegnieke wat toegepas kan word. Hy’t uitgewerk wat vir hom werk. Sy verdediging was vanjaar uitstekend.” Lambie sê Bosch se vertonings in vanjaar se Superrugby-reeks is alles te danke aan sy werksetiek. “Curwin het ’n uiters goeie skoptegniek en ongelooflike talent. “Ek het nog nooit gesien dat iemand die bal só goed soos hy skop nie én hy het ’n baie goeie werksetiek. “Hy het baie hard aan sy doelskoppe gewerk en hy pluk nou die vrugte daarvan,” voeg Lambie by.