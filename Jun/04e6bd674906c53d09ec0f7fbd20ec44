ROLAND Putsche se pad het gister amptelik van Cape Town City s’n geskei, maar die yster van ’n midfielder het toegegee dat ’n terugkeer na Suid-Afrika nie uitgesluit kan word nie. Die 29-jarige Oostenryker verlaat die Citizens “ná vier wonderlike seisoene”, maar reken hy het steeds unfinished business in Suid-Afrika. “Sover is dit ’n rowwe en baie emosiebelaaide dag vir my,” het Putsche aan Son gesê. “Dis eintlik presies dieselfde gevoel wat ek gehad het toe ek Oostenryk vier jaar gelede moes verlaat om my loopbaan in Suid-Afrika voort te sit – nou is dit wéér so. “Ek het so baie memories hier en dit voel net sad in ’n groot mate. Dit voel ook nie reg dat ek op hierdie manier moet afskeid neem nie. “Natuurlik het die corona-pandemie bygedra daartoe dat dinge nou so uitdraai. “Dis waarom ek voel dat ek soort van unfinished business hier het. “Daar is ook nog die Premier­liga-titel, waarna ek met City gestreef het, maar dit het nie gebeur nie,” het hy bygevoeg. Die Citizens het die nuus gister in ’n verklaring aan die media bevestig. “Roland Putsche verlaat City ná vier bekroonde jare by die klub. Roli sal terugkeer Europa toe en los ’n blywende nalatenskap met die suksesverhaal van Cape Town City,” lees die verklaring. Hy het in sy vier seisoene by City 92 wedstryde gespeel en 10 doele aangeteken. Putsche het ook sukses geproe in die Telkom- en MTN8-bekerkompetisies.