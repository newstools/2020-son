DIE ikoniese podium-parade en -vieringe van Formule 1 (F1) sal dié seisoen weens die corona-virus nie soos voorheen plaasvind nie. Volgens Ross Brawn, F1 se besturende direkteur van motorsport en tegniese hoof, sal iets ná ’n wedren waarskynlik op die baan gehou word. Aan die einde van elke wedren oorhandig verskeie amptenare gewoonlik trofeë en sjampanje aan die voorste drie renjaers en ’n verteenwoordiger van die wenspan. Maar noudat streng gesondheids- en veiligheidsbeperkings, insluitend sosiale distansiëring, voortaan sal geld wanneer die F1-veldtog in Julie in Oostenryk begin, is ’n paar van dié sportsoort se tradisionele seremonies opgeskort vir nou. “Die podium-seremonie mag nie soos voorheen plaasvind nie, maar ons oorweeg dit om ná die wedren iets op die baan aan te bied,” het Brawn in ’n onderhoud met die amptelike F1-webwerf gesê. “Een opsie is om die motors op die baan te laat staan en die jaers voor hul motors te laat staan. “Ons mag nie trofeë aanbied nie, want ons mag niemand in die nabyheid hê om ’n trofee aan te bied nie, maar ons het dit uitgewerk, ons het planne en prosedures in plek.” Veranderings is ook in die pyplyn vir die jaers se baan­parade en grid-lineup lap. Maar Brawn sê hy vertrou 100% dat die F1 se TV-kykers ’n “aangrypende en opwindende produk” sal bied. Hy sê: “Dit sal ’n bietjie anders wees as waaraan ons gewoond is, maar dis ongelukkig nou die nuwe normaal. “Ons weet ook nie vir hoe lank dit so sal wees nie, maar vir nou sal ons aanpassings moet maak.”