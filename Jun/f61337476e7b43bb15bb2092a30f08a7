WAS jou hande vir 20 sekondes. Dis woorde wat nou al ingedril is, want dis die goue sleutel wat keer dat die virus versprei. Maar dan kom daar net so ’n belangrike oproep aan die provinsie se inwoners: Wees spaarsaam met water, want die Kaap se damvlakke is weer besig om te sak. Dié twee teenstrydige boodskappe los ’n mens in die middel. Xanthea Limberg, van die Stad Kaapstad se water-en-sanitasiedienste, verduidelik dat die Stad se damvlakke binne in ’n week met 0,5% gesak het. Volgens Limberg het waterverbruik in die algemeen dwarsdeur die stad met die aanvang van lockdown verminder. Limberg verduidelik: “Huidige waterbeperkings (vlak 1) beïnvloed nie inwoners se gebruik van water vir huishoudelike gebruike soos higiëne nie. “Maar verdere beperkings sal bepaal word deur die winterreënval.” Terwyl die provinsie nou al mooi op dreef en in die winterseisoen is, het daar nog nie noemenswaardige reën uitgesak wat opgaardamme aanvul nie. Sy sê: “Nog ’n jaar van lae reënval beteken dat dit die sesde agtereenvolgende jaar van lae reënval sal wees en waterbeperkings kan vir 2020-’21 tot vlak 2 verhoog word.” Maar Limberg bly optimisties en verduidelik dat selfs ’n gemiddelde reënval dié seisoen die damme tot hul maksimum kapasiteit of naby daaraan kan vul. “Aangesien ons in ’n semidroë streek is, is daar altyd beperkings op die gebruik van water in Kaapstad. “Die regulasies kan verswak of versterk word op grond van damvlakke, maar selfs met vol damme is daar steeds regulasies wat van toepassing is.”