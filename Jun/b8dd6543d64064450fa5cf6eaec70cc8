SEPP Blatter is wéér in die kruisvuur. Die voormalige president van Fifa word nou ondersoek oor die wanbestuur van $1 miljoen dollar (sowat R17 miljoen) wat Fifa in 2010 aan Trinidad en Tobago se sokkervereniging gegee het. In regsdokumente gedateer 13 Mei 2020, het Switserse federale aanklaers Blatter as ’n ‘beskuldigde persoon’, aangewys. Dit is die nuutste bewering van finansiële onbehoorlikheid teen Blatter. Die 84-jarige Blatter het nog altyd enige wandade ontken. Die dokumente voer aan dat die rentevrye en onversekerde betaling op 13 April 2010 uit ’n Fifa-rekening gemaak is. Dit voeg by dat die betaling daarna kwytgeskeld is. Die voormalige sekretaris-generaal van Fifa Jérôme Valcke en Markus Kattner, voormalige direkteur van finansies, word ook in die dokumente as beskuldigdes aangewys. Thomas Hildbrand, wat hom verlede jaar aangesluit het by die federale span wat sokkerondersoeke hanteer, hou tans toesig oor hierdie Switserse ondersoek. – AP