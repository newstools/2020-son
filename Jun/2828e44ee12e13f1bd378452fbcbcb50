DIE name van spelers in die Premierliga op hul truie word nou vervang met “Black Lives Matter” daarop vir die eerste 12 wedstryde wanneer die seisoen hervat word. Die liga sal ook enige speler ondersteun wat verkies om ’n “take a knee”-opsie uit te voer. Dit volg nadat spelers in Duitsland reeds tekens van solidariteit getoon het om protes aan te teken ná die moord op die swart Amerikaner George Floyd. “Ons, die spelers, ondersteun die gemeenskaplike doelwit om rassevooroordeel uit te wis,” lui ’n verklaring. In ’n gesamentlike boodskap van die 20 klubs in die liga, het die spelers bygevoeg hulle is daartoe verbind om ’n “wêreldwye gemeenskap van insluiting, respek en gelyke geleenthede vir almal, ongeag hul kleur of geloof” te bewerkstellig. Die badge van die beweging “Black Lives Matter” sal dus vir die res van die seisoen op die spelers se sokkertruie pryk, tesame met die badge van die Britse Nasionale Gesondheidsdiens (NHS) om dank te betoon aan die frontline-personeel vir hul harde werk tydens die Covid-19-pandemie. Talle Premierliga-klubs het reeds die “take a knee”-opsie tydens hul oefensessies op die oefenveld uit­geoefen. Die liefdadigheidsgroep Kick It Out, wat hom teen rassisme beywer, het spelers laat verstaan hulle mag dit ook op die speelveld doen. Die Engelse Sokkervereniging (FA) het gesê hy sal “common sense” toepas wanneer protesboodskappe op die veld voorkom. Jermaine Jenas, voormalige midfielder vir Engeland en Tottenham Hotspur, sê hy hoop die veldtog vir verandering sal verder as die eerste 12 wedstryde voortgesit word. Jenas, wat tussen 2002 en 2013 altesaam 280 Premierliga-wedstryde gespeel het, sê: “Ek is ten gunste van verteenwoordiging en dat elke klub en speler dit doen. “Maar ek dink die vraag op die meeste mense se lippe is: Wat kom volgende? “Wat van die week daarna? Verdwyn dit net en is dit weer oukei? Ons het ons deel gedoen en dit is nou klaar? “Of gaan ons regtig ’n verandering in die spel en in ons eie huis sien?” – AP