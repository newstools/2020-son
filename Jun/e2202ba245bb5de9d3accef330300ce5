NIEU-Seelandse rugbyondersteuners kan moontlik al op 13 Junie die eerste ronde van Superrugby Aotearoa-wedstryde bywoon. Die verklaring van die Nieu-Seelandse premier, Jacinda Ardern, dat Nieu-Seeland reeds op 10 Junie na waarskuwingvlak een kan beweeg, beteken daar is ’n kans dat sportliefhebbers toegelaat sal word om dié rugbywedstryde by te woon. Ardern het gister aan NewstalkZB gesê die kabinet kan op sy vergadering Maandag besluit om binne 48 uur na vlak een te skuif. “Hierdie opsie sou Maandag op ’n kabinetsvergadering geopper word,” het sy gesê. NZ Rugby en die vyf Superrugby-klubs wat hulself daartoe verbind om ’n vars plaaslike kompetisie van tien weke te hou, verwelkom enige besluit deur die regering wat beperkings verlig en die publiek in staat stel om wedstryde by te woon. Die Highlanders sal na verwagting op 13 Junie in Dunedin gasheer speel vir die Chiefs in die eerste wedstryd van Superrugby Aotearoa. Die Blues speel die volgende dag teen die Hurricanes in Auckland. Verlede week het die voormalige All Blacks-vleuel Cory Jane, nou ’n hulpafrigter by die Hurricanes, gesê spelers is gretig om iets terug te gee aan getroue ondersteuners wat honger is vir rugby sedert dit reeds in die middel van Maart uitgestel is. Jane het gesê: “Ek dink dit sal onwerklik wees as hulle ’n paar ondersteuners (in die stadion) kan kry. Ons het ’n moeilike tyd gehad, met baie mense, borge en lede wat duur betaal het vir Superrugby se uitstel. “Dit gee diegene wat getrou ondersteun ’n kans om ’n paar wedstryde te kyk. “Onder waarskuwingsvlak een word byeenkomste van 500 en meer mense toegelaat. Onder vlak twee is byeenkomste tot 100 mense beperk.”