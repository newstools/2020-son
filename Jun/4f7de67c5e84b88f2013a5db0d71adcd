“MY KIDS, my kids!” het ’n ma van vier gegil terwyl die vlamme drie van hulle verswelg het. Inwoners van ’n informele nedersetting langs die pad in Witsand net buite Atlantis was gisteroggend steeds in skok nadat ’n gesin daar doodgebrand het. Dieselfde verwoestende brand het 10 tien gesinne dakloos gelaat. Volgens Rexon Valapi (49), wat langs die slagoffers woon, het ’n egpaar met hul vier kinders daar gewoon. Die slagoffers is die pa Kute Mlungiseni, ma Andiswe Mfolo, en hul kinders, Ambesiwe (11), Phelokazi (5), en Ntsika Mfolo (8 maande). Valapi sê die oudste dogter (16) het by vriende gaan oorslaap en sodoende ’n vlammedood vrygespring. Hy vertel dat die drie ander kinders se gille steeds by hom spook en voel teleurgesteld in homself omdat hulle net kon toekyk. “Ons weet nie waar en hoe die brand begin het nie. Alles het so gou gebeur. Die vlamme het binne minute die 10 hokkies in ligte laaie gehad,” vertel Valapi. Volgens ander inwoners wat ook alles verloor het, was die egpaar in hul woonplek vasgekeer en hulle kon hoor hoe die twee probeer het om die kinders te red. “Die vlamme was eenvoudig te erg vir ons om te kon help. Ons kon nie eens ons persoonlike besittings uitkry nie,” vertel een van die bure. Baie van die mense het vas geslaap. Een inwoner het rondgehardloop om mense wakker te kry om te help, maar alles was verniet, vertel Valapi. Volgens Nolufefe Mbombo, gemeenskapsleier en ANC-raadslid, het die brand gister tussen 01:00 en 02:00 ontstaan. Volgens Mbombo maak die gesig van verkoolde menslike oorskot op die toneel­ omstanders baie emosioneel. Mense moes daaroor loop om te kyk wat oor is van hul besittings. Mbombo sê sy het die polisie in kennis gestel dat die forensiese deskundiges dit agtergelaat het. “Die koue weer het beslis ’n rol in die oorsaak van die brand gespeel. Die mense soek hitte,” het Mbombo gesê. Die polisie het die gesin se histeriese 16-jarige dogter weggeneem en in die sorg van maatskaplike werkers geplaas. Volgens raadslid Nora Gross, voorsitter van subraad 1, wat Atlantis insluit, het sy die Stad se rampbestuurspan gekontak om noodverligting aan die inwoners te verskaf. Raadslede en inwoners help ook met kos, klere en komberse.