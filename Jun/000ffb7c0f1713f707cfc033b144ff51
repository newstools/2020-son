LIVERPOOL se ondersteuners sal straks bietjie langer moet wag vir hul gunsteling sokkerspan om as Engelse Premierliga-wenner gekroon te word. Die Reds kon nie Sondagaand die eerste van twee wenne inryg om as kampioen gekroon te word nie. Hulle het met 0-0 geykop gespeel teen Merseyside-buurman Everton. Everton was ook ongelukkig om nie die wendoel - op twee afsonderlike pogings kort na mekaar - aan te teken nie. Eers het Tom Davies se poging die linkerpaal van die doelhok getref en kort daarna was Dominic Calvert-Lewin se poging met kop net te skeef gemik vanaf 'n hoekskop. Die Reds het maar flouerig gelyk, al het het hulle die meeste van die balbesit en aanvallende werk gedoen. Voor die terugkeer tot om die EPL-seisoen van 2019-'20 te voltooi, is daar voorspel dat Liverpool sommer in die eerste week van sokker se terugkeer as kampioen gekroon kan word. Daardie hoop bestaan egter nog, maar dan moet Manchester City in Maandag (vandag) se wedstryd teen Burnley verloor. City het egter vroeg laas week teen Arsenal gewys hy gaan nie sommer net so sy troon as EPL-kampioen oorgee nie - Liverpool sal die harde werk moet insit om dit te wen. Oor Sondagaand se vertoning het Liverpool se manager, Jurgen Klopp gesê: "Dit was soos 'n geveg. Albei spanne het gewys dat hulle weet hulle speel vandag in 'n derby - al was daar niks mense. Dit was intens, fisiek en almal het hul alles gegee. Die spelers was gefokus op die spel, so dit was vir my goed. Ek het gehou van hoe ons verdedig het, met die high press, midfield press, en counter press. Ons het baie besit gewen. "Ons het wel nie baie kanse vir doele aanteken gehad nie. Ons was dominerend die meeste van die tyd, maar hulle het beslis die beter kanse vir doele aanteken gehad - dit is soms hoe dinge is. Dit het half uit die bloute gekom (Everton se kanse op doel). Ons was baie gelukkig in daai oomblik, maar ek voel ons was regdeur eintlik in beheer." 