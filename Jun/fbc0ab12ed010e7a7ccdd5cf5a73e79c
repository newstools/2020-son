’N BEJAARDE inwoner van Bonteheuwel vrees dat haar huis op haar kan inmekaartuimel, so vol krake is die plek. Die bejaarde vrou is een van vele inwoners van Bonteheuwel wat kla oor hul huise wat die Stad Kaapstad in jare nog nie gefix het nie. Fatima Lawrense (70) kla oor die mure in haar huis wat gekraak is. Haar stoep se mure is ook onder krake en sy is bang dit kan enige tyd inmekaar tuimel. Nog ’n inwoner, Soraya Talmarkes (59), sê: “Dit is stokou huise en die Stad Kaapstad het dit nog nooit kom regmaak nie. “Die krane in die huis en toilet raas as jy dit oopmaak. Dit voel asof die pype enige tyd kan bars. “Die krag trip ook enige tyd en ek vrees die huis gaan eendag aan die brand slaan. “Dit het al met twee huise in die straat gebeur waar die krag getrip en die mense se huise afgebrand het.” Volgens Talmarkes is die stad veronderstel om die ou elektriese bedrading en pype te vervang. Sy beweer hulle sukkel al jare, maar die Stad Kaapstad luister nie na hul klagtes nie. Nog ’n bejaarde man se huis het ook ’n jaar gelede afgebrand en die man sukkel nog met Stad Kaapstad om sy huis te kom regmaak. Keenan Hendricks van Bonteheuwel sê: “Die huise moet opgegradeer word. “Die mense lewe in haglike omstandighede. Elke keer breek hul elektriese toestelle, want die krag bly trip.” Volgens die raadslid van die behuisingsdepartement, Malusi Booi, het hulle eers die skade aan die huise bepaal. Booi sê: “Ons het die materiaal bestel en wag op die aflewering om die skade aan die huise te herstel. “Die messelaars het weens die lockdown nog nie begin werk nie, maar ons beoog om die huise so gou as moontlik te herstel.”