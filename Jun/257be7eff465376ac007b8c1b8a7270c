KONTAKSPORT in Suid-Afrika sal eers op vlak 1 van die nasionale lockdown hervat word. Volgens Vusumuzi Mkhize, direkteur-generaal van die departement van sport, kuns en kultuur, is dít wanneer rugbywedstryde weer gespeel sal kan word. Met Suid-Afrika tans nog op vlak 3 van die inperking, beteken dit dalk Curriebeker-rugby kan in die somervakansie oor Kersfees en Nuwejaar gespeel word. Die toetse in die Rugby Championship wat in Augustus en September vanjaar tussen die Springbokke, die All Blacks, Australië en Argentinië sou plaasvind, sal eers in Maart en April volgende jaar kan plaasvind. Dít is een van die ingrypende voorstelle wat Suid-Afrika se rugbybase oorweeg as deel van ’n nuwe plaaslike en internasionale rugby­kalender. Die idee met die Curriebeker in die hartjie van die somer in November, Desember en Januarie is daarop gemik om die Springbokke in hul voorbereiding vir die toetse te help. As die rugbybase meen die Curriebeker se aansien sal verwater word deur so ’n tydgleuf, kan ’n ander kompetisie in die feestyd aangebied word. Die wedstryde sal dan meestal in kusstede soos Kaapstad, Durban en Port Elizabeth gespeel word om vakansiegangers te lok. Dié ingrypende voorstelle is van die punte op die agenda oor 2021 se rugbykalender wat tans deur die land se franchises en SA Rugby bespreek word.