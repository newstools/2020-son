KRIEKET in Suid-Afrika is veronderstel om in sy af-seisoen te wees, maar die dramas agter die skerms en in die raadsale het blykbaar geen einde nie. Thabang Moroe, geskorste uitvoerende hoof van Krieket Suid-Afrika (KSA), het Donderdag doodluiters by die KSA se kantore in Johannesburg opgedaag vir werk. Dié skuif was waarskynlik ’n be­rekende een wat fyn beplan is deur Moroe en sy verteenwoordigers. Moroe moes geweet het dat die KSA-werknemers almal ingevolge vlak 3-regulasies van inperking van die huis af werk. Foto’s het Donderdag in die sosiale media verskyn waar Moroe met ’n beampte by die KSA-kantore in gesprek is. Hy is kort daarna toegang tot die perseel verleen en het die dag soos normaalweg in sy kantoor deurgebring. Son op Sondag verneem hy het die KSA-raad vroeër vandeesweek ingelig van sy besluit om Donderdag vir diens aan te meld. Die KSA het toe rondgeskarrel en skuins ná 14:00 ’n verklaring uitgereik waarin hy sê die raad sou later die aand ’n verklaring uitreik “om die media in te lig oor verskeie kwessies”. Dié verklaring het eindelik vroeg die volgende dag (00:08) in Son op Sondag se inbox beland. “Die skorsingsbrief wat aan die uitvoerende hoofbeampte (Moroe) uitgereik is, het uitdruklik gesê hy is geskors totdat die onafhanklike forensiese ondersoek afgehandel is. Dié ondersoek is nog nie voltooi nie en daarom bly die uitvoerende hoofbeampte geskors en enige bewering dat sy skorsing voor­lopig was, is ongegrond,” lui die verklaring. Moroe is in Desember 2019 geskors weens bewerings van wanbestuur. Hy het sedertdien nog elke maand sy volle salaris ontvang. Moroe verdien luidens berigte ’n vet salaris van sowat R350 000 per maand. Dr. Jacques Faul is daarna as waarnemende uitvoerende hoof aangestel en behartig sedertdien die verrigtinge. Die KSA, wie se finansiële probleme glad nie ’n geheim is nie, het nou twee betaalde CEO’s. Die spelersvereniging Saca het reeds vroeër vandeesweek sy misnoeë daaroor te kenne gegee dat die proses met Moroe se skorsing so sloer. Die KSA het egter teruggekap met: “Dit bly ’n kommerwekkende kwessie vir die direksie. Die direksie wil alle belanghebbendes en die publiek verseker dié aangeleentheid ontvang ál die aandag wat dit verdien. Die direksie is egter ook besig om te verseker dat die proses behoorlik gevolg word.” Chris Nenzani, die KSA se president, sal die media Dinsdag in ’n digitale perskonferensie te woord staan.