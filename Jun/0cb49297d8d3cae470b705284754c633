DIE Suid-Afrikaanse wedrenbedryf is tot in sy fondamente geskud ná die nuus dat die voormalige Kaapse jokkie Brandon Morgenrood in Nieu-Seeland vir lewenslank geskors is. Morgenrood (42), wat in 2016 na die land van die silwervaring verhuis het vir meer geleenthede vir hom en sy gesin, is daaraan skuldig bevind dat hy beplan het om die vrouejokkie Tina Comignaghi in ’n wedren te laat val en ernstig te beseer. Luidens Fox Sports het hy beplan om haar in ’n wedren te laat val, wat ernstige gevolge vir haar, haar perd en die ander jokkies sou ingehou het. Morgenrood het skuld aan drie klagte erken. Comignaghi en Morgenrood was tot verlede jaar in ’n verhouding waarna hy onvanpaste boodskappe aan haar gestuur het. Morgenrood het op 9 Februarie ’n boodskap aan Comignaghi gestuur wat dreig: “I’m gonna f**K u over big time!” Sy het Morgenrood se nommer daarna geblok, waarna hy 1c in haar rekening gedeponeer het net sodat hy “F*** u” as verwysing kon gebruik. Morgenrood het in ’n oefening ook die stang van Vivace Lady onnodiglik styf getrek met die wete dat Comignaghi die perd op 21 Februarie sou ry. Beamptes is ook meegedeel dat Morgenrood ’n ander jokkie, Brett Murray, op 18 Februarie genader het met die opdrag om voor Comignaghi in te sny. Dit sou meebring dat sy nie sou kon uitdraai nie en sodoende kwesbaar sou wees vir Morgenrood. Morgenrood is in 2001 vir lewenslank in Suid-Afrika geskors weens race fixing. Dié straf is later tot vyf jaar verkort.