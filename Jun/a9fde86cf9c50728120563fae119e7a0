PATRICK Tuipulotu kan in 2023 weer Nieu-Seeland se All Blacks in die Rugby World Cup in Frankryk verteenwoordig. Tuipulotu is tans kaptein van die Auckland Blues. Die slot het Sondag sy span na ’n sege in ’n Superrugby Aotearoa-wedstryd teen die Hurricanes gelei. Die Blues was met 30-20 baas in ’n propvol Eden Park. Sedert sy All Blacks-debuut moes Tuipulotu basies tweede en derde viool speel as dit by speelkans in die All Blacks se beginspan kom. Brodie Retallick, Sam White­lock en Scott Barrett het meer speelkans in die bekende swart trui gekry. Tuipulotu speel egter die laaste tyd voortreflike rugby. Dit blyk ook dat die verantwoordelikheid as leier hom soos ’n handskoen pas. “Ek is opgewonde oor my toekoms en om tot 2023 vir Nieu-Seeland en die Blues te kan speel,” het Tuipulotu te kenne gegee.