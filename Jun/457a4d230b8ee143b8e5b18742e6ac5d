FANS wat gereeld krieket- of rugbywedstryde by een van Nuweland se stadions in Kaapstad bywoon, sal die legende van boeta Cassiem ken. Die borrelende, altyd glimlaggende Cassiem verkoop al vir 55 jaar roomys op Nuweland. Sedert die nasionale lockdown weens die Covid-pandemie is Cassiem sonder werk. Hy moet nou net staatmaak op sy ouderdomstoelaag om aan die lewe te bly. In ’n gesprek met John Maytham van die radiostasie Cape Talk het Cassiem onthul dat hy sy sig verloor het. Die afgelope twee jaar sukkel hy met katarakte in sy oë. Volgens boeta Cassiem sal dit sowat R10 000 kos om die prosedure by ’n privaat hospitaal te laat doen. Maytham het daarna ’n inbel­sessie gefasiliteer waarin luisteraars kon bel en aanbied om ’n skenking vir die prosedure te maak. “Daar is niks verkeerd met my gesondheid nie. Dit is net my oë. Ek mis al my klante en die rugby en krieket fans,” het Cassiem gesê.