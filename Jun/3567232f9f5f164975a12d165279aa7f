DIT sou die tyd gewees het waar hy opge-catch en sy bande versterk het met familie en vriende in Suid-Afrika. Pleks hiervan is die voormalige Santos en Platinum Stars-goalie Dino Visser ook in limbo gegooi weens die Covid-19-pandemie. Die eerstekeuse-goalie van Crewe Alexandra in die Engelse League Two is soos talle oorsese spelers wat Suid-Afrika se vlag in die buiteland laat wapper, nou in ’n “moeilike situasie” weens die corona-virus-pandemie. “Die situasie is nogal moeilik om te hanteer,” het Visser aan Son op Sondag gesê. “Ek en my vrou verlang om weer ons familie en vriende te sien en om terug op die Afrika-kontinent te wees. “Ons mis dit verskriklik. Dit sou nou die tyd gewees het waar ons ’n ruskans sou geniet het. As ’n sokkerspeler is dit baie raar. Ek onthou laas jaar was ons baie bedruk oor die Kersperiode en moes ons ’n hele paar wedstryde agter mekaar speel oor dié tyd. “Dis waarom ons uitgesien het om na Suid-Afrika terug te keer.” Terselfdertyd sê die 30-jarige shotstopper dat hy wel dankbaar is vir die geleentheid en ervaringe wat hy tans in Engeland beleef. “Ons probeer ’n nuwe kultuur en leefwyse ervaar. Ons probeer ook nuwe ervaringe maak wat ons vir ewig sal onthou en waaruit jy kan leer en groei. “Ons woon tans in die country­side en dis ’n baie mooi area waar alles lowergroen en skoon is. Gelukkig is ons lockdown levels nie só streng soos in SA nie. “Ons word toegelaat om te oefen buite die gemak van ons huise, solank dit binne ’n paar kilometer van die huis is. “All round is dit oukei, maar daar is moeilike oomblikke wat ons moet oorbrug. “Hopelik kry ons nog binnekort die geleentheid om huis toe te kom wanneer die lockdown relaxed word en vlugte weer beskikbaar is.” Visser speel tot dusver ’n sleutelrol vir Crewe en het reeds ’n hele paar man of the match-toekennings ontvang vir sy uitstekende keerwerk in die doelhok. In een bekerwedstryd wat op penalties beslis is, het hy drie skoppe van die strafkol gekeer. “Ons League Two-afdeling is ook beslis op ’n hoër vlak as in Suid-Afrika se Premierliga en om eerlik te wees, het ons (Suid-Afrika) baie catching up om te doen voordat ons regtig met die Europese ligas kan kompeteer,” aldus Visser.