“DIS jou reg om nee te sê.” Dít is die boodskap wat Wendy Pekeur van die Ubuntu Rural Women and Youth Movement tydens Kinderbeskermingsweek by kinders wil tuisbring. “Dit is belangrik dat kinders hul regte ken en verstaan,” sê sy. Pekeur sê hulle sal dié week in samewerking met die departement van maatskaplike dienste na verskeie gebiede in Klapmuts uitreik om soveel moontlik kinders en volwassenes in te lig oor kinderregte. Die groep het gister buite die Laerskool Klapmuts met ’n paar jong meisies, almal leerders by die skool, gesels en ook vir hulle leesmateriaal gegee oor wat hul regte as kinders behels. “Kinders moet weet daar is ’n uitweg vir hulle as hulle misbruik of verwaarloos is. “Kinders moet weet dat hulle nee mag sê as hulle ongemaklik is in hul eie huis, as daar iemand is wat hulle misbruik. Hulle moet nie skaam of bang wees om uit te praat nie,” se sy. Pekeur sê kinders moet weet hulle het ’n reg op skuiling, kos, gesondheidsdienste en maatskaplike dienste. “Ons boodskap aan kinders is om te verstaan dat hulle die reg het om gevalle van mishandeling aan te meld,” se sy. Pekeur sê gedurende hul besoeke aan skole verduidelik hulle aan kinders hulle moet na ’n onderwyser of skoolhoof kan gaan as hulle iets wil rapporteer. “Ons wil hê hulle moet weet daar is iemand of ’n groep mense wat na hulle sal luister en hulle beskerm. “Ouers moet ook hierdie boodskap aan hul kinders oordra – dat hul kinders die reg het om veilig te voel en nooit bang te wees om vir hulself op te staan nie,” sê sy. Pekeur sê verder hulle beplan om in dié week ook na ander gebiede te gaan waar hulle dieselfde boodskap aan nog leerders sal uitdra.