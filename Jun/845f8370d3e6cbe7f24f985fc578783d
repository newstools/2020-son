LEERDERS se vervoerverskaffers sê hulle ly honger onder die lockdown. Die lede van die South African Scholar Transporters Association (Sasta) het gister buite die Wes-Kaapse wetgewer betoog. Hulle eis eerstens erkenning van die departement van vervoer, maar ook en finan­siële verligting. ’n Sasta-lid, Simphiwe Ngcade, sê: “Ons as skoolvervoer-verskaffers sit al die afgelope drie maande sonder inkomste. “Hoe moet ons survive? Hoe moet ons kinders survive? Want óns het ook kinders. “Hoe moet ons ons paaiemente betaal vir die voertuie wat ons gekoop het vir die besigheid wat ons nou nie eens kan doen nie?” Hy sê verder hy kan nie verstaan hoekom taxi drivers erkenning en finan­siële verligting kan kry, maar hulle kry niks nie. Nog ’n Sasta-lid, Masnuna Jaffer, sê: “Dit gaan darem baie moeilik, want die ouers het opgehou om ons te betaal hoewel hulle kontrakte met ons onderteken het. “Ons trek swaar. Al wat ons soek, is recognition en financial relief. “Dis ’n baie moeilike tyd vir ons bedryf, veral vir families waar die man en vrou albei in die bedryf werk.”