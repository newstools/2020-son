DIE Mej. Suid-Afrika-kompetisie sal steeds plaasvind. ’n Proses van virtuele beoordeling gaan gebruik word om Suid-Afrika se mooiste vrou te kies. In ’n verklaring aan Channel24 word gesê 50 vroue sal uit die huidige 100 gekies word. Daarna sal die 25 mooistes teen die einde van die jaar aangewys word. “Mej. Suid-Afrika se top-50-semi­finaliste gaan deur ’n virtuele proses gekies word en hulle sal op Vrouedag, 9 Augustus, bekend gemaak word,” sê Lisa Madibe, media- en kreatiewe direkteur. “Die top-50-semifinaliste sal voortgaan met hul bemagtigingsprogram en sal voortgaan om die titel van Mej. Suid-Afrika 2021 te jag. “Die nuwe Mej. Suid-Afrika sal in Februarie gekroon word.” Die keuringsproses sal deur verskeie aanlyn metodes bestuur word en BDO Financial Services sal die oudit behartig. Die judges vir die top-50 is Tatum Keshwar (Mej. SA 2008), Nicole Capper (Mev. SA 2018) en Matapa Maila (Mev. SA 2019).