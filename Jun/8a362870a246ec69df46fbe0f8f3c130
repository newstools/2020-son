ONDERWYSERS by die Masonwabe Primêre Skool voel daar word Russian roulette met hul lewe gespeel oor hulle geforseer word om aan diens te wees. Hulle voel so omdat twee onderwysers onlangs positief vir die corona-virus getoets is. ’n Onnie by die skool beweer dat hulle deur hul skoolhoof gedreig word om aan te meld, anders word hul pay weggeneem. Volgens die onnie het alle onnies vir Covid-19-toetse gegaan, maar hulle wag steeds op hul uitslae. Die onnie vertel: “Die skoolhoof sê hy’t ’n opdrag van die direkteur gekry dat onderwysers by die skool moet wees. “Hoe is dit moontlik as ons nog nie eens ons uitslae ontvang het nie? Ons is veronderstel om onder kwarantyn te wees. Sommiges is onder kwarantyn geplaas. “Hier is geen kinders nie en ons sit in ons karre oor die skool nog nie ontsmet is nie.” Volgens die onnie moet hulle eers wag totdat die skool ontsmet is voordat hulle kan ingaan. Bronagh Hammond, woordvoerder van die Wes-Kaapse onderwys­departement (WKOD), het bevestig daar is positiewe gevalle en hulle sal die nodige prosedure volg. Hammond verduidelik: “Die distrik sal reël dat die skool skoongemaak word sodra hulle die omstandighede ondersoek het. “Slegs close contacts moet in self-afsondering gaan. Wanneer ’n persoon positief toets, word die nodige protokol gevolg. “Skole is voorsien van riglyne wat gevolg moet word wat die skoonmaak betref wanneer daar ’n positiewe Covid-19-geval is. “Ook as iemand in kontak was met iemand wat die virus het. “Dié wat nabye kontak gehad het met ’n positiewe geval moet vir 14 dae in self-afsondering gaan. Dié wat nie in kontak was nie, hoef dit nie te doen nie.” Hammond sê wanneer daar ’n positiewe geval van Covid-19 by ’n skool is, moet die distrik gekontak word vir bystand in terme van verdere ontsmetting.