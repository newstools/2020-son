DIE Hurricanes sal alles in die stryd wil werp om sake reg te stel ná laas week se nederlaag met 20-30 teen die Blues op Eden Park. Jason Holland, die Canes se coach, sal moet besluit hoe hy sy twee All Blacks-sterre, Ardie Savea en Jordie­ Barrett, Sondagoggend 05:35 in die Superrugby Aotea­roa-kragmeting teen die Crusaders gaan aanwend. Savea is laas jaar aangewys as Nieu-Seeland se rugbyspeler van die jaar. Hy het laas week van die bank af begin nadat hy 33 weke met ’n kniebesering buite aksie was. Al het Savea ’n gebrek aan game time, sal Holland graag die vurige speler van meet af teen die 10-malige Superrugby-kampioen in Wellington wil inspan. Barrett het las van ’n skouerbesering. Volgens Holland het die heelagter ’n 50%-kans om teen die Crusaders te speel. Die span van Christchurch was nog nie ná die lockdown in aksie nie. Al het Scott Robertson se span oor die jare ’n reputasie opgebou as ’n span wat stadig begin, behoort hulle steeds die gunsteling te wees om met die louere in die Aotearoa-reeks weg te stap. Met manne soos die kaptein, Sam Whitelock, en Scott Barrett in hul enjinkamer en die generaal Richie Mo’unga wat die toutjies trek vir snellers soos Sevu Reece, David Havili, George Bridge en Jack Goodhue aan sy buitekant, behoort die Saders oorgenoeg skietgoed te hê.