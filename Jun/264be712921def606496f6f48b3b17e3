DIE Hoërskool Voorbrug in Delft is Vrydag gesluit nadat een van die onnies daar moontlik positief getoets is vir Covid-19. Bekommerde ouers en onnies beweer die betrokke opvoeder was by die skool en sy het klas gegee twee dae voordat sy ’n Covid-19-toets ondergaan het. Die onnies wat ouer as 60 is, is vreesbevange – veral dié met chroniese siektes. Hulle het by die gesondheidsdepartement aansoek gedoen om van die huis af te werk, maar moet na bewering onbetaalde verlof insit. Die ouers beweer die skoolhoof wil net die gedeelte skoonmaak waar die onnie beweeg het en die ander onnies moet in die ander gedeelte met klasse voortgaan. Volgens van die ouers is die kinders en die onnies baie ge-worry oor die situasie en dit het ’n negatiewe impak op hul skoolwerk. Volgens Anthony Storm, voorsitter van die skool se beheerliggaam, is die skool as ’n voorsorgmaatreël gesluit. Storm sê: “Daar is ’n vermoede dat een van die onnies positief vir die virus is. “Sy wag nog op haar uitslae en daarom was die leerders Vrydagoggend vroeg huis toe gestuur.” Bronagh Hammond, woordvoerder vir die departement van onderwys, sê hulle kan nie die name van skole bekend maak waar Covid-19-gevalle is nie. Hammond sê: “In ’n geval van Covid-19 by enige skool moet die skoolhoof dit onder die departement se aandag bring. “Die departement sal dan help met die skoonmaak van die skool, soos dit volgens die gesondheidsdepartement vereis word.” Sy het verseker dat elke skool voorsorgmaatreëls in plek het om Covid-19 te voorkom. Daar is tans 239 onnies en ondersteuningspersoneel met die Covid-19 in die Wes-Kaap besmet, bevestig die departement.