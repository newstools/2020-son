DIE Chilli Boys is steeds op soek na die oortreders wat glo die lockdown-regulasies verbreek het om saam te oefen. Hoewel daar planne in plek is om aan die gang te kom, het die Suid-Afrikaanse sokkerbeheerliggaam (Safa) steeds nie die Premierliga (PSL) die groen lig gegee om te begin oefen nie. Daarom is Chippa en sy spelers moontlik in die sop. Die Chilli Boys is steeds op soek na die spelers wat luidens berigte verlede week op Kings Beach bymekaargekom het om te oefen. Volgens Lukhanyo Mzinzi, Chippa-woordvoerder, is die ondersoek steeds aan die gang. “Dit is baie ernstige aantygings en het dus ernstige gevolge en daarom wil ons doodseker wees van ons feite. “Daar is baie vrae oor of dit wel ons spelers is, siende dat mense sê hulle was nie in klubklere nie. “En ás dit wel ons spelers is, sal ons moet uitvind waarom hulle besluit het om saam te oefen.” Verder het die Chilli Boys nog geen nuwe verwikkelinge as dit kom by ’n nuwe speelplek nie. Met die Nelson Mandelabaai-stadion wat as tydelike Covid-19-hospitaal gebruik word, bestaan die moontlikheid dat Chippa eers volgende jaar weer die stadion sal kan gebruik. Dít ook net as Chippa nie in die huidige seisoen gerelegeer word nie. Dit sal ’n groot impak hê op waar hy kan speel. Mzinzi sê sodra hulle meer hoor van Safa en die PSL oor die terugkeer na aksie, sal hulle meer duidelikheid hê oor waar die span die seisoen sal voltooi. “Ongelukkig sal ons moet wag om te sien wat volgende seisoen met die span gebeur voordat ons enige planne kan maak.”