ATLANTIS. – Nurses by die Wesfleur Hospitaal het Maandag geweier om by die hospitaal in te gaan as die plek nie ’n deep clean kry nie. Dit volg nadat personeellede positief getoets is vir Covid-19. Met honderde pasiënte wat buite gestaan het en verskeie bejaardes wat dringend mediese sorg moes kry, het die nurses besluit hul veiligheid moet ook aandag kry. Volgens ’n personeellid by die hospitaal is twee nurses en drie ander werkers positief getoets vir die virus. Die personeellid beweer niks is gedoen om die personeel en pasiënte se veiligheid te beskerm nie. Sy vertel ook dat lede gedreig word om nie hul status bekend te maak nie. Daar word ook gesê hulle het die virus buite die hospitaal opgedoen. “Ons is keelvol vir die bestuur. “Ons moet eers na ons eie veiligheid omsien.” Pasiënte wat buite op antwoorde van die bestuur gewag het, moan dat hulle al van voor sonop daar staan. Nog ’n vrou vertel dat sy haar skoonma gebring het vir X-strale nadat sy vermoedelik van haar ribbes gebreek het. “My skoonma kan nie asemhaal sonder pyn nie,” sê die vrou. Volgens Denver Roman, provinsiale sekretaris van Demokratiese Verpleegorganisasie van Suid-Afrika, is dit onaanvaarbaar dat bestuur eers lang vergaderings wil hou oor die situasie by die hospitaal. Roman sê die departement moet ophou om front­line-werkers emosioneel af te pers en te misbruik. “Bestuur het al verskeie kere teenoor die unie ontken dat lede aangesê word om hul status stil te hou,” voeg hy by. Natalie Watlington, ’n woordvoerder van die gesondheidsdepartement, het die staking bevestig. Sy sê die personeellede se concerns is opgelos. Volgens Watlington is die gebiede wat geraak is by die hospitaal ontsmet en pasiënte het hul mediese sorg gekry.