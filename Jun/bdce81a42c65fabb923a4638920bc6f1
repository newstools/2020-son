LOCKDOWN het ’n geleentheid gegee om vas te stel hoe erg vullis ons strande benadeel. Die Stad, in samewerking met die regering en navorsers van die Universiteit van Kaapstad, het ’n studie gedoen met geen mense op die strande nie. Die studie is gedoen op ’n strook strand in Milnerton en nog ’n strook in Muizenberg. Twee spanne met permitte het 10 dae gevat om die studie te doen. Elke oggend is vullis opgetel wat op die strande gelê of daar uitgespoel het. Die meeste afval is van plaaslike make. In die 10 dae van die navorsing is 13 665 afvalprodukte versamel wat in totaal 78,7 kg geweeg het. Die meeste afval is op Muizenberg se strandstrook opgetel. Plastiek was die grootste probleem, gevolg deur sigaretstompies. Dit was ook opmerklik vir die navorsers dat daar baie voedselverpakking soos leë chips- en roomyspakkies, en lollipops se plastiekstokkies gevind is. Die plastiekproppe van koeldrankbottels was ook hoog op die lys van afvalitems wat gevind is. Interessant genoeg het die vullis op die strande nie veel verminder as gevolg van ’n verbod op mense op strande nie. Baie afval het steeds uitgespoel, wat bekommernis laat toeneem oor presies hoe erg mense die see reeds besmet het. Wat ook opmerklik was, is dat die seestrome afval van ander lande op ons strande laat uitspoel. Dit het net weer die fokus geplaas op hoe kritiek die situasie aangaande die wêreld se oseane al geraak het omdat die mens hulle as asblikke gebruik. Die volledige verslag is op aanvraag beskikbaar by gregg­.­oelofse@capetown.gov.za.