CAPE Town City is gister in sy spore gestop toe sy spelers na die oefenveld teruggekeer het om hul oefeninge te hervat. Dit volg natuurlik nadat die minister van sport, kuns en kultuur, Nathi Mthethwa, die afgelope naweek bevestig het professionele sportmanne en -vroue van alle sportsoorte kon vanaf Maandag af hul oefeninge hervat. Die land se lockdown-regulasies vir die beperking van die corona-virus is ook onlangs van vlak 4 na vlak 3 verslap. Die minister het egter geen duidelikheid geskep of klubs in die Premierliga (PSL) amptelik na onderskeie oefenvelde kon terugkeer nie. Dit is ’n grys area wat City se eienaar, John Comitis, die gedagte gegee het om die inisiatief te neem deur sy spelers voor te lees om weer na hul Hartleyvale-oefenveld terug te keer. Comitis sê hy het ook intussen die nodige protokolle in plek gestel en veiligheidsmaatreëls getref deur sy fasiliteite te sanitise. Toe die nuus die PSL-owerhede se ore bereik, is die Citizens egter aangesê om hul groep-oefensessie vir eers op ys te sit. Volgens Comitis, wat gister met die PSL vergader het, is daar baie verwarring. “Die minister het bevestig kontak-oefening kan hervat word,” het Comitis gesê. “Nou is ons weer gesê ons mag nie voortgaan nie.”