DIE hart van William September, ’n rugbyafrigter van Swellendam, klop warm vir die jeug. Dié voormalige rugbyspeler maak ’n verskil in die dorp met sy gym waar hy probeer om jong mense van die strate af te hou en hulle te bemagtig. September vertel dit was maar moeilik toe hulle in 2015 die projek begin het. “Die uitdagings is groot, veral hier in die platteland waar geriewe baie skaars is vir die jeug. “Maar ons het deurgedruk en dit bring soveel vreugde vir my om te sien wat die gym vir die jeug beteken.” Mcmillan Muller, een van die gemeenskapslede wat die gym gebruik, sê Wimpie – soos almal William noem – se deur staan altyd oop. “Jy kan altyd op sy knoppie druk en hy is daar vir ons as die jeug. “Veral nou, onder lockdown, is dit moeilik met die gym wat toe is. Ons kan darem nog lekker aanlyn by ons huise oefen.” Wimpie, wat aan die Health and Fitness Professional Academy in Claremont studeer het, glo vas ’n gesonde liggaam huisves ’n gesonde gees. “Daarom is dit my passie om ’n verskil te maak en die jeug te bemagtig. “My motto in die lewe is: Help jou medemens en God sal jou seën op verskillende maniere. “My begeerte is om die gym uit te brei meer van die jeug te akkommodeer en bewus te maak van fiksheid. En om te kyk na hul nutrition, veral nou met Covid-19, want dit is goed vir jou immuniteitstelsel.”