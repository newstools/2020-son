GROOT onsekerheid heers oor die derde weergawe van die Mzansi Superliga (MSL). Dié toernooi maak reeds nie veel van ’n impak op T20-krieket wêreldwyd nie. Luidens inligting aan Son bekend gaan die toernooi nou nie meer in November en Desember gespeel word nie, maar wel in Desember en in Januarie. Die rede hiervoor is blykbaar dat die toernooi gebots het met skool- en tersiêre eksamens. MSL 3 gaan egter nou oor dieselfde tyd as die Big Bash League (BBL) in Australië gespeel word, wat op sigself die toernooi ’n reuse-slag kan toedien. Die BBL is ná ’n sukkel-begin in 2011 nou ná 9 seisoene ’n winsgewende toernooi wat van die grootste name en skares in die spel lok. Van Suid-Afrika se beste T20-spelers – manne soos AB de Villiers, Imran Tahir en Chris Morris – word wêreldwyd hoog aangeslaan en gaan heel waarskynlik in die BBL pleks van die MSL speel. Dis waarskynlik ook die rede hoekom Quinton de Kock, die afgelope twee jaar die Cape Town Blitz se Pro­tea-markiesspeler, voortaan vir die Titans (voorheen die Tshwane Spartans) gaan speel. Hy sal dus die leemte vul wat De Villiers daar laat noudat hy nie meer beskikbaar gaan wees nie. Soos gister genoem, gaan daar agt spanne in MSL 3 wees en nie ses soos in die eerste twee seisoene nie. Oos-Londen (City Bears) en Bloemfontein (Knights) kry hul eie spanne. Die Spartans (Titans), Blitz (Cape Town Cobras) en Jozi Stars (Lions) kry ook almal nuwe name. KSA wil glo hê dat elke span ’n markies-Protea-speler in sy geledere moet hê wat ’n affiliasie met die betrokke stad het. Maar luidens die inligting aan Son verskaf, gaan net die Durban Heat (David Miller), die Nelson Mandela Bay Giants (Anrich Nortjé) en die Lions (Kagiso Rabada) met sulke spelers kan spog. Die ander spanne en hul markiesspelers is Paarl Rocks (Faf du Plessis), City Bears (Temba Bavuma), Titans (De Kock), Knights (Tabraiz Shamsi) en Cape Town Cobras (Lungi Ngidi). Geen van die spelers het egter in die betrokke stad of dorp grootgeword of skoolgegaan om ’n sodanige affiliasie te hê nie.