TEEN die einde van verlede seisoen het die snelbouler Ziyaad Abrahams ’n voorsmakie van franchise-krieket gekry. Nou wil dié voormalige SA o. 19-bouler sy merk as ’n volle gekontrakteerde lid van die Cape­ Cobras maak. Abrahams (23) het in Port Elizabeth grootgeword en vertel hy het mini-krieket vir sy skool gespeel voordat hy in 2012 na die Wes-Kaap getrek het. Hy het sy skoolloopbaan aan die Wes-Kaapse sportskool in Kuilsrivier voltooi­. Abrahams het van o. 17-vlak deur die Westelike Provinsie se ranks beweeg en was in 2016 ’n plaasvervanger in die SA o. 19 World Cup-groep. Boland het hom toe ’n akademiekontrak aangebied, waarna hy in 2017 sy opgang met sy eerste senior provinsiale kontrak voortgesit het. Abrahams het die laaste paar seisoene vir die Boland uitgeblink en die bestuurspan van die Cobras het sy vertoning opgemerk. Soveel so dat die Cobras-afrigter, Ashwell Prince, hom verlede seisoen ingesluit het by die groep vir die Momentum One Day Cup. Dit dien as aanmoediging vir Abrahams, wat sê hy wil graag energie, persoonlikheid, karakter en harde werk op en van die veld bring. “My ervaring om verlede seisoen deur die Cobras-groep opgeroep te word, was goed. Ek was in ’n ander omgewing en het baie nuwe dinge geleer. “Ek het die intensiteit van die spel en die manier waarop alles uitgevoer is, gesien en ervaar. “Ek was opgewonde toe ek die oproep kry met die wete dat ek my doelwit vir die seisoen bereik het,” het hy gesê. Abrahams se sukses dien as bewys dat daar geleenthede vir jong boulers is. En hy sê hy gebruik sy kans deur die beste van die beste te bestudeer ter voorbereiding vir sy nuwe uitdaging. “Ek het Vernon Philander ál die jare dopgehou en van die ander ouens soos Pat Cummins, Lasith Malinga en Josh Hazlewood – almal goeie boulers.” Abrahams gaan saam met die Cobras begin oefen sodra regulasies die hervatting van oefensessies moontlik maak.