HY WAS net twee jaartjies oud en hy het niks geweet van gangs en skiet nie. Maar dis oor hulle dat klein Zhizario Pallas gister­oggend in die Rooikruis-kinderhospitaal sy laaste asempie uitgeblaas het. Hy het saam met sy daddy, Moegammat Johnson (32), winkel toe ge­stap toe daar op die daddy geskiet is. Die kindjie is ook gewond. Dié tragedie het hom in Bonteheuwel afgespeel. Die familie van Johnson (32), ’n taxi-guard, is troosteloos oor die tragedie van twee sterftes in hul midde. Moegammat en sy seuntjie is Woensdagaand op die hoek van Tolbos Road en Bonteheuwel Avenue geskiet. Hulle twee was op pad winkel toe toe ’n motor langs hulle stop en twee onbekende mans uitklim. Die mans het op Moegammat losgebrand en hom en sy seun gewond. Die skieters het daarna weer in die motor gespring en toe van die toneel weggejaag. Moegammat is vier keer in die bors getref en een keer in die been. Klein Zhizario is in sy boud en ribbes geskiet. Moegammat is op die toneel dood en klein Zhizario is inderhaas na die Van­guard­-dag­hos­pitaal geneem. Sy toestand was so ernstig dat hy later na die Rooikruis-kinderhospitaal oorgeplaas is. Dis daar waar hy gister in die vroeë oggendure afgesterf het. Dis baie ontstellend dat al hoe meer kinders weer in die kruisvuur is. Verskeie kinders, onder wie ’n sewejarige seuntjie van Manenberg, is die afgelope week in bendeskietery gewond. Volgens Moegammat se pa, Agmat Johnson (76), is hulle baie hartseer oor wat met hul oudste seun gebeur het. Pa Agmat sê: “Hy was ’n baie rustige mens en hy het net vir sy seuntjie gelewe. “Hy het altyd ’n smile op sy gesig gehad. “Hy was ’n taxi-guard en nie by bendes betrokke nie. “Ek sukkel om te aanvaar wat gebeur het.” Moegammat se familie beweer die ambulans het eers amper drie ure ná die skietvoorval op die toneel opgedaag. Volgens Angus McKenzie, raadslid in Bonteheuwel, was daar weer gisteroggend ’n skietery. McKenzie sê: “Wetstoepassers het van die jongens gearresteer. “Hulle het ook ’n vuur­wapen gekonfiskeer wat die jongens weggegooi het. “Die vuurwapen sal vir ballistiese toetse weggestuur word om te kyk of dit met die moord op die pa en seuntjie verbind kan word.” Hy het ’n beroep op die gemeenskap gedoen om met die cops saam te werk om die skuldiges vas te trek. Volgens McKenzie het die bendegeweld in Bonteheuwel sedert 2017 met 50% afgeneem; dit is net in een gedeelte waar dit steeds woed. Hy beweer die skietery is tussen die Hard Living- en Playboy-bende. Volgens kapt. FC van Wyk, ’n polisiewoordvoerder, word ’n dubbele moord ondersoek. Tot dusver is niemand al gearresteer nie.