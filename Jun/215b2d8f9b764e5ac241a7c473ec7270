HOEWEL die son mettertyd weer sy koppie uitgesteek het, lê die sneeu nog dik op die Matroosberg in Ceres. Dis dié tyd van die jaar wanneer ’n sneeukombers die berge hier versier. Hordes mense het Vrydag en gister na Ceres gestroom om na die sneeu te kyk. Baie moes egter omdraai oor hulle nie ’n lockdown-permit gehad het nie. Gewoonlik vat dit omtrent ’n uur om van Ceres na Tulbagh te ry, maar Vrydag het die rit weens die lockdown-regulasies en padblokkades baie langer geduur. Anton Bredell, Wes-Kaapse minister van plaaslike regering, omgewingsake en ontwikkelingsbeplanning, het mense gevra om nie uit hul area te ry nie omdat die land steeds onder lockdown is. Hoewel die lockdown baie mense van buite die munisipaliteit gekeer het om mekaar met sneeu te kom gooi, het dit nie inwoners gestop om sneeumannetjies te bou totdat hul vingers, tone en neuse ysig was nie. Mense het selfs langs die pad gestop om sneeu-engele te maak en ’n bietjie sneeu te proe. Vir eens was maskers die laaste ding waaraan hulle gedink het. Die reën is vir eers verby, maar die bibberweer is hier om te bly. Ons winter het nou eers begin.