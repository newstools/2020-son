DAAR kon nie ’n sokkergeesdriftige gewees het wat Woensdagaand nie ingeskakel het vir die hervatting van die gewilde Engelse Premierliga (EPL) nie. En vanaand en oor die naweek sal alle oë beslis weer op dié bekende en ryk liga wees. Dit hitte bereik vanaand kookpunt wanneer die twee superklubs Tottenham Hotspur en Manchester United mekaar in Spurs se nuwe stadion die stryd aansê. Albei klubs jaag ’n plek in dié Engelse liga se topvier om vir die Champions League te kwalifiseer. En gepraat van sokker se terugkeer: Dit het nie lank geneem vir ’n gevoel van normaliteit nie. Al was dit in leë stadions. Dat daar wel regstreekse Engelse sokker is om fans te prikkel en te vermaak, is vir eers genoeg troos. Die nuwe norm was ook glad nie sonder drama nie, veral in Woensdag se eerste wedstryde van die liga se hervatting tussen Aston Villa en Sheffield United. ’n Doel wat drie punte vir Sheffield United sou verseker het, is nie toegeken nie. Sheffield se Oliver Norwood kan met reg ontsteld voel nadat Villa se goalie Orjan Nyland die bal oor die doellyn hanteer het. Dis veral ongelooflik dat die tegnologie Norwood en die ref, Michael Oliver, in die steek gelaat het. Oliver se horlosie het nie gebuzz nie, wat hom aanduiding sou gegee het dat die bal die doellyn oorgesteek het. Intussen het Pep Guar­diola se kampioenspan, Manchester City, nie sulke nagmerries beleef nie in sy gemaklike sege van 3-0 oor Arsenal in die Etihad. Die Gunners se ervare Brasiliaanse verdediger David Luiz sal egter Woensdagaand se game wil vergeet nadat hy met ’n rooikaart van die veld gestuur is. Die groot fokus is egter op die champions elect, Liverpool, wat Sondag in ’n Merseyside derby met Everton swaarde kruis. Die Reds kan ongelukkig nie dié naweek al die titel verower nie, al klop hulle hul bure op Goodison Park. City se oorwinning oor Arsenal beteken Liverpool moet twee wedstryde agtereenvolgens wen om as kampioen gekroon te word. Daar is egter ’n silwer randjie, want die Reds kan nou in hul Anfield-stadion die titel verower. Niks sal meer gepas wees vir Reds-ondersteuners nie: Hulle moes drie dekades wag om dié titel te wen. Naweek se wedstryde 19:00: Norwich City t Southampton (Carrow Road) 21:15: Tottenham Hotspur t Manchester United (Tottenham Hotspur Stadium) Môre 13:30: Watford t Leicester City (Vicarage Road) 16:00: Brighton & Hove Albion t Arsenal (Community Stadium) 18:30: West Ham United t Wolves (London Stadium) 20:45: AFC Bournemouth t Crystal Palace (Vitality Stadium) 15:00: Newcastle United t Sheffield United (St. James’ Park) 17:15: Aston Villa t Chelsea (Villa Park) 20:00: Everton t Liverpool (Goodison Park)