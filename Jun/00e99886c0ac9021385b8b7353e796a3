BEAUDEN Barrett sê hy kan nie wag om die Blues-trui vir die eerste keer oor sy kop te trek nie. Dit is wanneer hy teen sy jonger broer, Jordie, en sy voormalige span, die Hurricanes, te staan kom. Die broers gaan mekaar vir die eerste keer op Superrugby-vlak pak wanneer die Blues hul Aotearoa-veldtog teen die Hurricanes op 14 Junie afskop. Beauden het besluit om laas jaar ’n verrassende skuif van die Hurricanes na die Blues te maak. Hy moes egter wag om sy eerste verskyning vir die Auckland-span te maak nadat hy besluit het om ’n blaaskans ná laas jaar se World Cup te vat. Die 29-jarige Beauden het op die Breakdown Show op Sky Sportsgepraat oor hoe hy en sy boetie as kinders in hul agterplaas gespeel het. “Hy is nou ’n groot seun. Dis reeds ’n ruk sedert ek hom tuis in ons agterplaas laat huil het,” het Beauden geskerts. “Dit gaan ’n goeie wedstryd wees. Hopelik kan ek ’n kans op die veld kry. Ek kan niks as vanselfsprekend aanvaar nie. Ek het my nie so gereeld teen my broer Scott vasgeloop nie, aangesien hy op slot in die enjinkamer speel en nie in die agterlyn nie. “Dis baie betekenisvol om teen my ou spanmaats te speel. Ek het tot dusver hard geoefen en ek kan nie wag om ’n Blues-trui vir die eerste keer oor my kop te trek nie.” Beauden sê dis nie nodig om enige inligting oor sy spanmaats aan die Blues te lek nie. “Die Blues het reeds ’n uitstekende taak gedoen om hul teenstanders te ontleed,” sluit hy af.