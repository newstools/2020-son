MET twee nederlae agter hul naam, is dit geen geheim dat die Waikato Chiefs 'n desperate poging gaan moet insit om Sondag (more) die Canterbury Crusaders in Christchurch te probeer klop. Die Crusaders se Superrugby Aotearoa-wedstryd teen die Chiefs op Rugby League Park word vanaf 05:00 op DStv-kanaal 201 uitgesaai. Warren Gatland (afrigter) en sy Chiefs-span was voor die aanvang van hierdie nuwe kompetisie as een van die gunstelinge beskou. Nederlae teen die Auckland Blues en Otago Highlanders het egter tekortkominge in Gatland se span se mondering uitgewys - veral onder die pak voorspelers. Ofskoon die Chiefs skrumwerk sy man kan staan, is die lynstaan ingooie 'n groot probleem, terwyl die agterlyn ook blanks afskiet op die aanval. Die Crusaders, wat 'n week later as die ander spanne begin speel het, het laas week sommmer van die eerste minuut gewys hulle gaan moeilik geklop word deur die Wellington Hurricanes met 39-25 in Wellington te gaan klop. Met daai vertoning het die Saders gewys waarom hulle Superrugby in sy tradisionele formaat (Suid-Afrika, Australie se spanne ingesluit) al 10 keer gewen het. Scott Robertson (afrigter) se Crusaders het vyf driee gaan druk vir 'n bonuspuntsege. En wanneer hulle Sondag die besoekers van Hamilton aandurf, is dit moeilik om te sien hoe Codie Taylor (die instaan-kaptein) se troepe in toom gehou kan word. Die Chiefs se kaptein en oopkantflank, Sam Cane, sorg egter vir 'n welkome boost in selfvertroue. Hy het weens ’n rugbesering die Chiefs se eerste twee wedstryde misgeloop. Cane, wat ook die nuwe All Blacks-kaptein is, se leierskap sal vandag onder 'n vergrootglas wees en sal kalmte onder druksituasies na sy span moet bring. Daar is reeds baie ondersteuners wat ontevrede voel oor sy aanstelling as toetskaptein. Gatland het ook sy span verder versterk met die insluiting van Mitchell Brown op slot - hy vervang vir Tupou Vaa’i. Die Chiefs se grootste troefkaart, die vlugvoetige Damian McKenzie, was laas week baie stil in hul nederlaag van 12-24 teen die Blues. McKenzie het egter die vermoë om verwoesting te saai as hy balbesit in spasie ontvang. Die Crusaders is egter tot dusver onoorwonne in 34 wedstryde in Christchurch en die oorweldigende gunsteling om Sondag weer met die louere weg te stap. Gatland, die voormalige breier van Wallis, gaan volgende jaar die Britse en Ierse Leeus op hul toer van Suid-Afrika afrig. Hy is ’n coach wat baie hoog aangeskryf is en gaan beslis alles in sy vermoë wil doen om sy span op die wenpad te kry. Die spanne is: CRUSADERS - 15 Will Jordan, 14 Sevu Reece, 13 Braydon Ennor, 12 Jack Goodhue, 11 George Bridge, 10 Richie Mo’unga, 9 Bryn Hall, 8 Whetu Douglas, 7 Billy Harmon, 6 Cullen Grace, 5 Mitchell Dunshea, 4 Samuel Whitelock, 3 Michael Alaalatoa, 2 Codie Taylor (k), 1 Joe Moody, BANK: 16 Brodie McAlister, 17 George Bower, 18 Oliver Jager, 19 Luke Romano, 20 Ethan Blackadder, 21 Mitchell Drummond, 22 David Havili, 23 Leicester Faingaanuku CHIEFS - Damian McKenzie, 14 Solomon Alaimalo, 13 Quinn Tupaea, 12 Anton Lienert-Brown, 11 Sean Wainui, 10 Aaron Cruden, 9 Brad Weber, 8 Pita Gus Sowakula, 7 Sam Cane (k), 6 Lachlan Boshier, 5 Naitoa Ah Kuoi, 4 Mitchell Brown, 3 Nepo Laulala, 2 Bradley Slater, 1 Aidan Ross BANK: 16 Samisoni Taukei’aho, 17 Reuben O’Neill, 18 Ross Geldenhuys, 19 Adam Thomson, 20 Mitchell Karpik, 21 Lisati Milo-Harris, 22 Kaleb Trask, 23 Tumua Manu