MANCHESTER City kry vanaf vandag uiteindelik sy dag in die hof. Dis ’n poging om sy onskuld te bewys en ’n skorsing van twee jaar uit Europese sokker om te keer. City gaan in die arbitrasiehof vir sport in Switserland aanvoer dat hy nie die beheerliggaam Fifa se Fair Play-reëls oortree het deur tussen 2012 en 2016 die winste uit borgskappe te verhoog nie. Dié Engelse Premierliga-klub moet ook ’n heftige boete van $34 miljoen (sowat R573 miljoen) betaal. Uefa, beheerliggaam vir sokker in Europa, het City se geldsake ondersoek nadat Der Spiegel, ’n Duitse tydskrif, ’n reeks uitgelekte e-posse gepubliseer het oor hoe City ekstra inkomste uit borgskappe geskep het deur ’n reeks maatskappye wat met die klub se eienaar, Sheikh Mansour, verbind kan word. Onder die sheikh se eienaarskap het City uit die skaduwee van sy plaaslike aartsvyand, Manchester United, getree om vier Premier­liga-titels oor die afgelope agt jaar te wen. Ongelukkig kon die groot geld vir spelers nog nie ’n enkele Champions League-titel oplewer nie. City speel nog in vanjaar se Champions League en sal toegelaat word om te speel as daar besluit word om die kompetisie se uitkloprondes in Augustus te hervat. Die uitkoms van die klub se appèlsaak sal nie ’n invloed daarop hê nie. As die klub vir twee seisoene uit Europese kompetisies geskors word, kan dit egter moeilik raak om aan sterspelers soos Raheem Sterling en Kevin de Bruyne vas te hou. Dit kan selfs moeilik wees om die manager, Pep Guar­diola, in Engeland te hou.