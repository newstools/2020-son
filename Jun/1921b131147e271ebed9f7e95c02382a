RENEE Gracie, die voormalige Australiese Supercars-renjaer, het ’n loopbaanskuif gemaak en gaan voortaan eerder ’n porn-ster te wees. Volgens news.com.au was Gracie (25) die eerste vrou wat voltyds in die Supercars-reeks meeding. Sy het nou haar eie webblad geskep waar sy vir maandelikse subskripsiegeld naak­foto’s en -video’s verkoop. Gracie beweer sy het nie juis geld gemaak in haar sewe jaar as ’n beroepsrenjaer nie, maar dat sy deesdae tot A$25 000 (sowat R294 000) per week kan verdien. “Dit is die beste ding wat ek nog ooit in my lewe gedoen het,” sê sy. “Dit plaas my in ’n finansiële posisie waarvan ek net sou kon droom en ek geniet dit werklik baie. Ek voel gemaklik met wat ook al hulle my wil noem. “Ek verdien goeie geld en ek is gemaklik met waar ek myself bevind.” Gracie het bekendheid verwerf toe sy in 2015 as spanmaat van die Switserse renjaer Simona de Silvestro by Bat­hurst deelgeneem het. Sy het egter daarna gesukkel om vastrapplek in die sport te kry. “Ek het nie die gewenste resultate gekry nie en finansiering was ’n probleem,” sê sy. “Ek het probeer om my beste te lewer, maar ek het ’n punt bereik waar my droom verdwyn het.” Gracie sê sy het vir ’n wyle by ’n motorhandelaar gewerk voordat sy verlede jaar vir die eerste keer seks­video’s op haar webblad begin deel het. Sy het in die eerste week A$3 000 (sowat R50 400) verdien. Sy sê haar pa is tevrede met haar loopbaanskuif.