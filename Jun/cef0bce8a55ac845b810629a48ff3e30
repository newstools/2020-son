VIR miljoene broeders en susters gaan dit nog ’n lang wag wees voordat hulle die pad na hul onderskeie kerke kan stap. Hoewel sommige kerke reeds hul deure oopgemaak het, bly die meeste van die groter gemeentes vir eers nog toe. Die rede hiervoor is hulle wil hul gemeentelede so goed moontlik teen die dodelike corona-virus beskerm. Die Verenigende Gereformeerde Kerk (VGK) in Suider-Afrika het besluit om sy kerke eers weer aan die einde van Augustus oop te maak. Volgens ds. Llewellyn McMaster het elke gemeente in die sinode op sy eie besluit om die kerk se deure gesluit te hou. Ds. McMaster het aan Son op Sondag gesê die kerk wil eers seker maak alles is in plek voordat hulle oopmaak. Hy maak egter steeds seker sy gemeente in Belhar ontvang gereeld die Woord deur aanlyn te preek. Ds. McMaster sê: “Ons wil seker maak alle riglyne word gevolg wat deur die Suid-Afrikaanse Raad van Kerke voorgestel is. “Ons sal hou by 50 lidmate per diens en daar sal ook op ’n Sondag meer as een diens gehou word. “Ek dink wat gemeentelede nou wil uitpluis, is wie wanneer ’n kans gaan kry om kerk toe te kom.” In ’n brief wat onlangs deur die kerk se moderatuur uitgereik is, verduidelik die besluitnemers waarom hulle vir eers die kerke se deure gesluit wil hou. Hulle maak dit ook duidelik dat hulle kennis neem van pres. Cyril Ramaphosa se besluit om kerke op vlak 3 van die lockdown oop te maak. In die brief herinner die moderatuur sy gemeentelede waaroor die inperking gaan en vir watter redes dit ingestel is. Die brief lui: “Die pandemie is nog nie afgeweer nie en die virus het nog nie verdwyn nie. “Die piek van infeksies is nog nie bereik nie. Volgens gesondheidsprojeksies sal dit binne die volgende paar maande plaasvind. “Die doel van die inperking was om die ketting van verspreiding te ontwrig en die omvang van besmettings te vertraag. “Die inperking het die regering tyd gegee om voor te berei om hierdie gevaarlike infeksies te bestuur. Ons is egter bewus van die impak wat die inperking op die finansies van huishoudings en plaaslike gemeenskappe het.” Die brief lui verder sou die kerkraad dit oorweeg om die kerkgebou vir dienste oop te maak, moet hulle belangrike vrae in gedagte hou, soos: Die moderatuur sê verder daar is geen eenvoudige oplossings of riglyne wat die vrese heeltemal kan besweer nie. Hulle herinner die gemeentelede dat dit belangrik is om klein treë te neem namate hulle hul weg vind in die nuwe onbekende. Die meerderheid van die ander kerkgroepe, soos die Anglikaanse, Rooms-Katolieke, Ou en Nuwe Apostoliese Kerk, het ook besluit om hul kerke vir minstens die volgende twee maande gesluit te hou en aanlyn dienste te hou. Volgens ’n priester van die Ou Apostoliese Kerk is die risiko vir infeksie steeds te hoog. Die priester verduidelik: “Dis nie veilig nie. Ons wil nie die lidmate aan daai risiko blootstel nie. En hoe gaan besluit word watter 50 lede moet die diens bywoon?” Die Gereformeerde, Evangelistiese en Anglikaanse Kerk van Suid-Afrika het ook in ’n verklaring aan hul lidmate genoem hoekom hulle nie nou al die kerke se deure kan oopmaak nie. Luidens die verklaring wat deur die biskoppe en die senior leiers uitgereik is, is die getal infeksies nog besig is om te styg. Hulle vermoed dit sal erger word noudat dit winter is. Die feit dat net 50 mense toegelaat mag word, sal beteken daar sal ander lidmate wees wat nie ’n kans sal kry om die diens by te woon nie, lui die verklaring.