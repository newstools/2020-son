DIE Paarl Rocks, wenners van die tweede uitgawe van die Mzansi Superliga (MSL), is hul beste bouler kwyt. Tabraiz Shamsi was die afgelope twee seisoene ’n groot trekpleister vir die mense van die Boland. Die linkshandige goëlbouler het nie net voortreflik met die bal vertoon nie, hy het ook die mense van Boland Park aan die gons gehad met sy vermaaklike viering van paaltjies. Hy het sy kenmerkende skoenfoon-viering vertoon en sommer met verskeie ander toertjies ook vorendag gekom tot groot vermaak van die skare en mense in die sosiale media. Netwerk24 het laat Maandag berig oor veranderinge wat aan MSL 3 aangebring sal word. Van die vernaamste veranderinge, wat intussen deur ’n ingeligte bron aan Son bevestig is, is dat daar nou ag spanne in dié T20-reeks sal deelneem. Die Knights en die City Bears gaan onderskeidelik in Bloemfontein en Oos-Londen gesetel wees. Die Tshwane Spartans gaan voortaan as die Titans bekend staan terwyl die Cape­ Town Blitz nou die Cape Town Cobras gaan heet. Elke span sal ook ’n “Protea-ikoon” in hul midde hê wat deur Krieket Suid-Afrika aangewys word. Die Rocks, die Durban Heat­ en die Lions (voorheen die Jozi Stars) behou onderskeidelik vir Faf du Plessis, David Miller en Kagiso Rabada. Quinton de Kock verruil Nuweland vir die Titans se SuperSport Park terwyl Temba Bavuma (Bears), Anrich Nortjé (Giants) Lungi Ngidi (Cobras) en Shamsi (Knights) ook nuwe tuistes kry. KSA het nog nie die verandering aan die reeks aangekondig nie, maar dis al bekend dat MSL 3 op SuperSport te kyk sal wees en nie die SABC nie. ’n Mens sou ook verwag dat die reeks ’n groot titelborg sal verlang en dis waarskynlik die rede hoekom daar nog nie ’n woord gerep is nie. Die veranderinge laat vrae ontstaan oor juis hoekom die name van franchises verander moes word. Die MSL sukkel reeds om homself as ’n premiertoernooi te vestig en is nie naastenby so groot of gewild soos die Indiese Premierliga (IPL), Australië se Big Bash League (BBL), die Caribbean Premier League­ (CPL) of selfs Engeland se Vitality Blast nie. Dis ook nie ’n geheim dat die MSL glad nie winsgewend vir KSA is nie.