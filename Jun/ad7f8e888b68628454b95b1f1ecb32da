SKOK en hartseer het Saterdag gevolg op die dood van Shahied Ajam (62). Ajam was die voorsitter van die Distrik 6-werkkomitee en bekend as ’n humanis. Hy was aan die voorpunt om Distrik Ses se voormalige inwoners en families weer hoop te gee. Vir almal is dit hartseer om te besef dat Ajam nooit die vrugte van sy jare lange werk sal kan sien om weer geregtigheid te bring vir Distrik Ses se mense nie. Wat die verlies so erg maak, is dat Ajam maar net 62 was. Hy het aan ’n hartaanval gesterf. Hy is as ’n jong seun van 16 jaar uit Distrik Ses geboender. Hul familie het vir ’n lang tyd in Namibië gaan woon. Maar sedert sy terugkeer na die Moederstad was sy sagte en regverdige stem nooit stil oor dié kwessie nie. Ajam was baie aktief in die stryd om aan die destydse inwoners geregtigheid te bring. Hy sal onthou word as ’n reus van moraliteit en geregtigheid. Die komitee se prokureur, Nicki van ’t Riet, sê: “Shahied was ’n man gebore vir ’n doelwit en hy wou so graag gesien het dat geregtigheid geskied.” Hy gaan diep gemis word.