DIE Southern Kings se raadslede wat bedank het, het ander verpligtinge en kan nie die nodige aandag aan die franchise gee nie. Die Sou­thern Kings se voorsitter, Loyiso Dotwana, het gister laat weet waarom die sakemanne Gary Markson en Kenny Govender besluit het om die handdoek in te gooi as lede van die Kings-konsortium van sake-eienaars. Die raadslede se bedanking kon nie op ’n slegter tyd gekom het nie. Die franchise sukkel nie net steeds op die veld nie, maar sy probleme van die veld begin ook nou té opmerklik raak. Govender is ’n direkteur van Govcomm, ’n onderneming wat ondersteuning bied aan kommunikasiestelsels van die Airbus-groep in Afrika en die Midde-Ooste, sowel as die SAAB-verdedigingstelsels. Markson is die uitvoerende provinsiale hoof van Standard Bank in die Oos-Kaap en ’n ondernemer met sakebelange in Port Elizabeth. “Die twee bestuurslede het aangedui dat hulle nie meer tyd vir rugby kan maak nie, want hul werkverpligtinge is baie veeleisend. Gary spandeer baie tyd in Oos-Afrika vir Standard Bank en Kenny spandeer toenemend tyd in Dubai,” het Dotwana gesê. Daar is egter nog geen gesprekke oor of die twee se plekke gevul sal word nie. Behalwe die probleme ván die veld, moet die Kings ook weer hul aandag skuif na óp die veld. Dít volg nadat daar planne is om die huidige Pro14-seisoen op 22 Augustus te voltooi. Die aksie sal met derby-wedstryde afskop. Dit beteken die Kings en Cheetahs sal in twee agtereenvolgende derbies teen mekaar speel. Dit sal dan gevolg word deur twee halfeindrondes (5 September) en ’n eindstryd op 19 September. Dit beteken die res van die agt oorblywende wedstryde sal van die huidige kalender geskrap word. Dít is sodat daar weer gereed gemaak kan word vir die afskop van die nuwe seisoen.