“MOET ek jou handcuff om jou beter te kan moer?” Dis wat ’n polisiebeampte na bewering aan Charlton Rhode (24) gesê het toe hy gearresteer is vir die besit van Mandrax. Rhode (24) beweer ’n wetstoepassingsbeampte het hom Saterdagmiddag erg aangerand. En later het ’n cop van die Bellville-Suid-stasie ook ingespring. Dis juis in dié tyd ’n baie sensitiewe saak met al die opstande wêreldwyd teen brutale polisieoptrede ná die moord op George Floyd in Amerika. Rhode glo nie dit is hoe polisielede of wetstoepassers teenoor hom moes opgetree het nie. Hy erken dat hy wel in sy skuld geval het vir die besit van dwelms, maar hy sê hy het nie verwag om ’n pak slae daarvoor te kry nie. Hy meen oor hy sy samewerking gegee het, kon die regstelsel hom mos maar eerder straf. Rhode verduidelik hy was op pad winkel toe vir sy ma. Hy erken dat hy ook iets gaan koop het vir sy oom wat ’n Mandrax-verslaafde is. “Ek weet ek was verkeerd. Ek weet ek moes nie die dwelms gekoop het en op my gehad het nie. Ek het in die pad afgestap toe ek die law enforcement-beamptes sien. “Hulle het my gestop en my geskud. Dis tóé dat hulle die Mandrax op my kry,” vertel Rhode. Hy beweer dat een van die wetstoepassingsbeamptes aan sy kollegas gesê het Rhode het hom geslaan. “Dit is toe die ander nader kom en my aanrand. Hulle het my geskop en geslaan. Die mense het nog geskreeu dat hulle nie so met my kan maak nie, maar dit het hulle nie gestop nie,” sê Rhode. Hy sê by die polisiestasie het die aanranding verder aangegaan. “Ek is verder geskop en geslaan en met ’n besem teen my been geslaan. ’n Polisiebeampte het ook sy gun op my gerig en gedreig toe ek hom vra om te stop. “Hy het gesê ek moenie vir hom voorskryf nie. “Die polisiebeampte het ook aan my gesê as ek ’n saak maak, sal hy seker maak dat die docket verdwyn. “Ek is meer as ’n uur aangerand en het gesmeek dat hulle moet ophou, maar dit het alles op dowe ore geval,” vertel Rhode verder. Rhode voel dit wat aan hom gedoen is, was onnodig. “Ek het nie geweier om gearresteer te word nie. Ek het nie die beampte aangerand nie en ek verstaan nie waarom hulle my moes aanrand nie.” Rhode is nou in die proses om ’n saak van aanranding oop te maak teen die wetstoepassingsbeamptes en polisielid. Teen druktyd het die polisie nog nie op Son se navraag oor die arrestasie of die aanranding gereageer nie. Son het ook die Stad Kaapstad se mediakantoor genader vir kommentaar en teen druktyd het hulle ook nie gereageer nie.