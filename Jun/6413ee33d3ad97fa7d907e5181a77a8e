DEON Kayser, voormalige Springbok- en Sharks-rugbyspeler, sal eersdaags bekendgestel word as een van die nuwe keurders van die Oostelike Provinsie-span, die Olifante. Son op Sondag is in besit van ’n uitgelekte brief aan klubs oor die nuwe keurders wat met die verantwoordelikheid opgesaal sal word om provinsiale spanne te kies. Kayser, ’n boorling van Uitenhage, is nou al ’n geruime tyd terug in die Oos-Kaap. Hy was voorheen by die Sharks se provinsiale spanne en akademie as afrigter betrokke. Hy is een van ’n paar voormalige Oostelike Provinsie-spelers wat as keurders aangestel is. In ’n brief aan die klubs skryf Thando Manana, die unie se alge­mene bestuurder: “Ek is baie bly om die OPRU se keurders aan te kondig wat verantwoordelik gaan wees vir die samestelling van ons Curriebeker-span vir 2020. “Ons het ’n deursigtige proses gevolg met die aanstelling van die kandidate en ons is tevrede dat ons klubspelers regoor die agt subunies in aanmerking sal kom vir die kies van 2020 se Curriebeker-groep.” Ander bekendes in die keurings­komitee is die voormalige OP-kaptein en -flank Bernard Petersen en die voormalige Kwaru- en Saru-slot Themba Ledwaba. Jaco Kirsten, wat in die 1990’s ook vir die Olifante in die Currie­beker-reeks uitgedraf het, is ook een van die nuwe keurders. Petersen is as sameroeper van die keuringskomitee aangestel. Chumani Booi, hoofafrigter van die Olifante, sal luidens die brief ook ’n lid van die keuringskomitee wees. Daar heers egter nog onsekerheid daaroor of die Curriebeker-reeks gespeel sal word en in watter hoedanigheid die OP daaraan gaan deelneem. Omdat die span meestal uit klubspelers gaan bestaan, lyk dit asof dit in die Eerste Liga gaan wees. Luidens gerugte gaan daar plek in die Curriebeker se Premierliga gemaak word vir die Southern Kings. Son op Sondag wou die OPRU verder hieroor pols, maar sy reaksie was dat ’n aankondiging hieroor nog gedoen moet word. Die Olifante se keuringskomitee­lede is dus Bernard Petersen (same­roeper), Jaco Kirsten, John de Vos, Themba Ledwaba, Chumani Booi, Deon­ Kayser en Armstrong Nelson.