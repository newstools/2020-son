ORGANISEERDERS van rugby se Pro14-kompetisie wil in Augustus die 2019-'20-seisoen tot voltooing speel, maar dit is nie 'n uigemaakte saak dat die Southern Kings en Cheetahs daaran sal kan deelneem nie. Jurie Roux, uitvoerende hoof van die Suid-Afrikaanse Rugbyunie (Saru) het vandag (Donderdag) in reaksie op Pro14-base se besluit om die seisoen te voltooi gereageer oor waar die twee SA spanne se deelname staan. Daar word beoog vir die kompetisie om op 22 Augustus hervat te word, met die eindstryd daarvan wat iewers in September gespeel sal word. Roux het hieroor gesê: Ons hoop is om die Cheetahs en Kings te kry om hul seisoene tot voltooing te speel. Daar is egter verskeie faktore wat in ag geneem moet word, voor ons gaan weet hoe dinge sal uitwerk. "Ons land gaan nog gebuk onder die Covid-19-pandemie en die gesondheid en veiligheid van Suid_Afrikaners is die belangrikste prioriteit. Ons werk saam met die regering en verskeie belanghebbendes." Robbi Kempson, die Kings se direkteur van rugby,  het  luidens Saru se verklaring gesê hy stem heelhartig saam met Roux se standpunt rondom wanneer sy span toegelaat sal word om rugby te kan speel. Kempson het gesê: "Dit sal fantasties wees om weer te kan speel en die spelers jeuk om weer op die veld te kom. Daar is egter realistiese verwagtinge. "Ons gaan versigtig wees met ons benadering en sodra ons die goedkeuring kry van Saru en die regering, sal ons met die volgende fase  van ons voorbereiding begin." Die Kings, Cheetahs en ander rugbyspanne het Woensdagaand, by monde van staatspresident Cyril Ramaphosa, gehoor dat hulle weer kan begin oefen. Geen kontakoefening word egter toegelaat. Saru is ook hard aan die werk om einde Augustus of September 'n kompetisie op die been te bring waarin die land se beste spelers kan speel. Rugbyspelers hier is op die agtervoet, veral die wat die Springbokke verteenwoordig, met Nieu-Seeland wat laas week weer begin speel het in hulle Superrugby Aotearo-kompetisie. Australië begin volgende maand met 'n kompetisie. As daar voor die einde van die jaar dus 'n Rugby Championship gespeel word, gaan die Springbokke en Argentinië dalk aan die korste end trek in terme van voorbereding en deelname aan so 'n tawwe kompetisie.      