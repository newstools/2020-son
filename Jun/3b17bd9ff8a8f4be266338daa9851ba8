ROLAND Putsche het erken hy is “lucky” om te midde van die corona-pandemie ’n vlug te kry om weer met sy familie en vriende in Oostenryk herenig te word. Dié gedugte midfielder en Cape Town City se paaie het Dinsdag met wedersydse instemming geskei met nog ’n jaar op sy kontrak oor. Die 29-jarige Oostenryker sê hy vertrek Saterdag na sy geboorteland ná vier “fantastiese” jare in Suid-Afrika. “Dit was nogal ’n major hustle om dit reg te kry, jy weet,” sê Putsche aan Son. “Ek het voorheen twee keer ’n vlug probeer kry, maar dit was onsuksesvol. “Daar is só baie dinge wat ek moes oorbrug en in orde kry. “En jy is reg, ek beskou myself as baie lucky om ’n internasionale vlug te kry in dié moeilike tyd met die corona-pandemie. “Dit was meer luck as enige iets ander wat dit moontlik gemaak het,” verduidelik hy. Putsche verklaar daar is geen kwade gevoelens tussen hom en City se eienaar, John Comitis, nie. Comitis is besig om sy span behoorlik te sny weens die finansiële knyp waarin klubs hulself bevind. “Ek kan jou verseker ons skei op goeie terme. “Ek en John het nog altyd ’n baie oop en goeie verhouding geniet. Ek heg waarde aan sy advies en insig oor die lewe en sokker. “Ek is baie trots en happy en kon myself wees in die vier fantastiese jare by die klub. John is ’n groot rede daarvoor,” aldus Putsche. Putsche het bykans 100 wedstryde vir die Citizens gespeel, met 10 doele agter sy naam. Hy het in sy eerste seisoen sukses behaal onder die destydse coach, Eric Tinkler. Laas seisoen het hy die MTN8-titel gewen toe Benni McCarthy in beheer was.