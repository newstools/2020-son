“DIE aanranding van hawelose mense van die Strand deur wit buurtwaglede is onmenslik en dit moet gestop word,” sê Francis Lukas, nuwe voorsitter van die Strand se gemeenskapspolisiëringsforum (GPF). Drie mans is Maandagnag na bewering deur buurtwaglede aangerand. Twee van hulle kon wegkom, maar die derde een was nie so gelukkig nie. Die man is ernstig beseer en is tans in die Tygerberg Hospitaal. Sussie Petro van U-Turn, ’n organisasie wat straatmense help, sê hulle het die beseerde ná ’n lang gesoek in Tygerberg opgespoor. Sy vriende Wilfred Grandfield (29) en Brendan Louw (27) is in die Helderberg Hospitaal behandel. Volgens Lukas moes sy sterk taal gebruik by die polisiestasie sodat hulle die mense se klagte moet aanvaar. Sy sê die polisielede aan diens wou hê die beseerdes moes inter­dikte uithaal en eers nadat sy hoë koppe in die polisie gebel het, is die sake gevat. ’n Polisiewoordvoerder, kapt. FC van Wyk, sê ’n man het Donderdag in die hof verskyn in verband met die aanranding. Hy verskyn weer op 3 September. Jan Frieslaar, voormalige voorsitter van die Strandse GPF, sê die aan­radings kom al ’n lang tyd aan, maar die sake is nooit op die hofrol geplaas nie. Hy vra dat die Suid-Afrikaanse Menseregtekommissie (SAMRK) dit moet ondersoek. In ’n video wat in die sosiale media versprei is, sê een van die mense die buurtwaglede het hom tot binne die polisiestasie gejaag. Hy het van hulle af weggekom en hom gaan versteek. Maandagaand het hulle hom gaan soek en toe behoorlik geslaan. Hy sê een van die mans in die groep het gesê: “Jy, k*ff*r, jy moet f*k*f uit ons plek uit! Ons gaan jou vrek maak.” Lee-Anne Meyer, wat ook haweloos is, het Donderdag ’n klag by die polisiestasie gelê nadat sy ook na bewering onlangs aangerand is. Meyer vertel dat sy al amper by die dood omgedraai het toe die mans haar aangeval het. ’n Wit daklose man, Charles Reynolds (48), sê die mense wat hulle aanval, het geen respek vir menseregte nie.