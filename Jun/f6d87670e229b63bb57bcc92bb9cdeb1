DIS lockdown en jy’s veronderstel om veilig te wees daar waar jy in afsondering is. Maar die laaste paar weke is verskeie vroue vermoor en in die meeste gevalle is dit die mense na aan hulle wat verantwoordelik was vir hul dood. Selfs onskuldige kindertjies het ook húl lewe verloor. Aktiviste is woedend hieroor en voel pres. Cyril Ramaphosa kan meer doen om vroue en kinders te beskerm. Laas Vrydagoggend is ’n grusame vonds in ’n studentehuis in Commerceweg, Ou Belhar, gemaak toe die lyke van Altecia Kortje (27) en haar dogtertjie, Raynecia (7), gevind is nadat hulle vir drie dae vermis was. Kortje se eks-boyfriend Ryan Smith, by wie sy nóg ’n kind het, is vir die dubbele moord gearresteer en het reeds Maandag in die Bellville-landdroshof verskyn. Die lyk van die agt maande swanger Tshegofatso Pule (28) is op 8 Junie in Roodepoort, Johannesburg, gevind waar sy aan ’n boom gehang het. Sy was vir vier dae vermis voordat haar lyk gevind is. Mzikayise Malephane is sowat ’n week later vir haar moord gearresteer en het Woensdag in die hof verskyn op ’n klag van moord met voorbedagte rade. Die opgekapte lyk van Sibongiseni Gabada (36) van Khayelitsha is op 29 Mei in die H-section in ’n sportsak gevind. Sy was toe reeds twee weke vermis. Vir die familie van dié aktivis, wat gekant was teen geslagsgeweld, was haar wrede dood ’n groot skok. Gabada is vermoedelik deur haar eks-boy­friend Sithembele Klaas vermoor. Klaas het reeds op ’n klag van moord in die hof verskyn en sal volgende maand om borgtog aansoek doen. Naledi Phangindawo (25) van Mosselbaai is op 6 Junie vermoor toe haar eks-boyfriend Mlondi Ntlangule haar na buite geroep het terwyl sy ’n kultu­rele event bygewoon het. Volgens kapt. Malcolm Pojie het ooggetuies gesien hoe die verdagte Pha­ngindawo met ’n skerp voorwerp, wat soos ’n mes lyk, én ’n byl doodkap. Ntlangule het hom die Maandag ná die bloedige moord aan die Strand-polisie oorgegee. Wendy Pekeur, voorsitter van die Ubuntu Rural Women and Youth Movement, sê daar het nog niks gekom van Ramaphosa se beloftes wat hy laas jaar op 5 September tydens ’n optog teen geslagsgeweld gemaak het nie. Hieroor sê Pekeur: “Die president het gesê geen verkragters en moordenaars gaan bail kry nie, maar die howe staan dit steeds toe. “Ek verstaan hy werk volgens wette en die howe sal nog veranderinge moet maak sodat dit wat hy gesê het, in werking kan tree. “Daar is ’n oorlog teen vroue en kinders se liggame. Ons moet opstaan teen dit. “Ek wil ’n beroep op mans doen wat nie skuldig is aan hierdie wandade nie, dat hulle teen dié dinge begin praat en sal uitpraat. In ons huise moet ons ons kinders van geboorte af respek leer.” Christina Nomdo, die Wes-Kaapse kinderkommisaris, sê die voorkoming van geweld teen kinders is die verantwoordelikheid van die samelewing. Nomdo sê: “Die rol van die kinderkommissaris is om strategiese en sistemiese benaderings te verseker om die daaglikse skending van die regte van kinders te hanteer.”