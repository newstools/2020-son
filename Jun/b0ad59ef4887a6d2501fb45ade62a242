TWEE polisiemanne in Kaapstad het die naweek hul stryd met Covid-19 verloor. Een van die manne in blou is sers. Adrian Mouton (37), oorspronklik van die Cederberg-gebied wat by Bellville gestasioneer was. Hy is Saterdag in die Mediclinic in Paarl dood. Volgens 'n familievriend het Mouton geen onderlangse siektes gehad nie. "Hy was drie dae in die hospitaal. Hy was nog nooit 'n siek mens nie." Polisielede by Bellville was ook geskok toe hulle van Mouton se dood verneem het. "Wie sou nou kon dink dat die fris, jong man van die plaas aan die virus sou sterf," het een van die lede gese. Mouton, 'n pa van 'n seuntjie, is al meer as 14 jaar in die polisiediens. Voor hy na Bellville verplaas is, het hy ook vir Clanwilliam-polise gewerk. Sy skoflede het Saterdagoggend 'n erewag in Voortrekkerstraat voor die polisiestasie gevorm en vir Mouton so gegroet. Maandagoggend het hulle 'n hoekie van remembrance ingerig en 'n kersie vir hom aangesteek. Die lede het ook 'n klein diens gehou. "Ek het nooit kon dink dat Mouton aan die virus sal sterf nie. Hy was 'n sterk mens wat nooit siek was nie," sê kol. William Smith, die speurhoof by die Bellville-polisiekantoor. "Ek weet van ons het vrees, maar ons moet 'n diens daarbuite lewer. "Ondanks al die gevare moet ons aangaan met ons werk." Die ander lid wat aan die virus dood is, is sers. Brandon Bon (36) van Ravensmead-polisie. Bon, 'n pa van twee minderjarige kinders, is Sondagaand dood. Sy kollega vertel dat hy meer as 'n week gelede begin siek voel het. Sy vrou het hom toe na die Louis Leipold Mediclinic-hospitaal geneem. "Verlede Vrydag is hy aan 'n ventilator gesit, maar hy net nie beter geword nie." Hy was meer as 15 jaar in die polisie. Saterdag het die minister van polisie, Bheki Cele, in Soweto gesê: "Altesaam 1685 polisielede in die land het al positief vir Covid-19 getoets. "Die meerderheid hiervan is die 1134 in die Wes-Kaap." Mouton en Bon is twee van 14 polisielede wat teen Maandag in Suid-Afrika weens die virus gesterf het. Verskeie manne en vroue in blou sê die twee se dood het nuwe vrees oor die virus by hulle ingeboesem. "Management wil nie hê ons moet vir mekaar sê van ons status nie. Jy kan ook nie wegbly as jy in isolasie moet wees nie. Jy moet werk tot jy jou uitslae kry." Daar is ook beamptes wie vrees dat hul familielede nie die voordele, wat polisielede wat aan diens doodgaan sal kry as hulle aan die virus doodgaan nie. Teen druktyd het die Wes-Kaapse polisie nie op Son se navrae gereageer nie.