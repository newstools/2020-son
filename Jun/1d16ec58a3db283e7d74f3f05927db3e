RIVERSDAL. – Dis nie maklik om in die Hessequa-gebied met bokke te boer nie. So vertel Martin Matunsi (64), ’n bekende in die boeregemeenskap. Matunsi, wat ook die voorsitter is van KwaNokuthula se kleinboerevereniging, beweer daar word nie aandag geskenk aan die sake wat hy maak teen die plaaslike raad en die polisie nie. Hy vertel: “Ek maak al sedert 2004 sake teen die polisie en munisipaliteit, maar daarvan kom niks nie. Die sake gaan oor my bokke, skape en beeste wat gesteel is. “Van die sake is nooit geregistreer nie en as my diere in die skut beland, dan word hulle sommer net so verkoop.” Volgens Matunsi was hy ook al toegesluit vir bokdiefstal. Hy vertel: “Maar dit was ’n ander man wat mý bok gevat het wat uit die kraal uitgebreek het. “Toe ek dit gaan haal, toe sluit die veediefstalbeampte mý toe vir veediefstal. “En as ek grond wil huur, dan word dit liewer aan die rykes verhuur.” David Abrahams, ’n vriend wat hom help met sy uitdagings, het bevestig dat Matunsi ’n opdraandestryd voer. Deidre Foster van die polisieombudsman se kantoor sê: “Een van ons ondersoekers sal Matunsi kontak. “Ons sal sy saak eers assesseer en dit ook onder die ombudsman se aandag bring.”