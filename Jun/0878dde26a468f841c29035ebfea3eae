ONDERWYSERS by die Masonwabe laerskool in Delft vrees om terug te keer na die klaskamer, nadat ag van hul kollegas positief vir Covid-19 getoets het. Die onderwysers wie positief getoets het, is steeds in isolasie en die skool nog oop. Volgens die Wes-Kaapse onderwysdepartement het 239 onderwysers en ondersteuningspersoneel reeds positief vir die corona-virus getoets. Leerders is ook nie gespaar nie. Altesaam 49 leerders het die aaklige virus onder lede, sê die Kerry Mauchline, woordvoerder vir die Wes-Kaapse minister van onderwys, Debbie Schäfer. "Dit beteken nie dat die leerders en of die onderwysers die virus by die skool opgedoen het nie." Skole in die provinsie het drie weke gelede heropen. Talle onderwysers, skoolhoofde en ander uit die onderwyssektor het gevra dat die WKOD die besluit oor heropening moet heroorweeg. Onderwysers by die Masonwabe sê dit blyk of die WKOD nie oor hul gesondheid bekommerd is nie. "Om te dink vir die hele lockdown het ons in ons huise gebly, reeds uit vrees vir die virus. "Nou dat die skole oop is, val ons soos vlieë. Een na die ander word aangesteek." Minstens vier onderwysers het weens die virus reeds gesterf. Tans is slegs gr.7 en gr.12 leerders by die skool. Op 6 Julie sal Gr.R, 1, 2, 3, 5, 10 en 11 ook weer skool toe gaan. Die volgende infassering is op 3 Augustus wanneer die res van die grade bykom. Die WKOD het teen plasing nie op Son se navrae oor Masonwabe gereageer nie.