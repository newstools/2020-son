JOHANNESBURG. – Die Fair Trade Independent Tobacco Association (Fita) se saak om die verbod op die verkoop van tabakprodukte tydens die lockdown gelig te kry, sal nou vandag in die Noord-Gautengse hooggeregshof in Pretoria aangehoor word. IOL berig die saak sou gister aangehoor word, met regspartye van die staat en Fita wat die saak aan regters sou voorlê. Maar ál drie die regters het saamgestem dat die saak eers vandag aangehoor sal word. Hulle het gister gebruik om deur albei partye se regs­argumente te gaan. Fita vat mos die regering se verlengde verbod op die verkoop van tabakprodukte op vlak 4 en 3 aan. Dié verbod is reeds sedert die begin van die lockdown van krag. Maar toe die land na vlak 4 beweeg het, het pres. Cyril Ramaphosa tot rokers se groot vreugde aangekondig dat sigarette weer verkoop kan word. Maar dié besluit is later omgekeer toe die minister van samewerkende regering, Nkosazana Dlamini-Zuma, aangekondig het dat die verbod bly staan. Sy het dit gegrond op die insette van sowat 2 000 mense as deel van die proses van openbare deelname oor die regering se voorgestelde regulasies. Fita het onmiddellik ’n saak gemaak toe dié besluit geneem is. Die regering hou wetenskaplike redes voor vir die verlenging van die verbod ook op vlak 3. Fita het sy saak toe aangepas om die verbod op vlak 3 teen te staan. In hofdokumente voer die Fita-voorsitter, Sinenhlanhla Mnguni, aan dat Regulasie 27 van vlak 4 (en nou vlak 3) “irrasioneel” is, want dit ignoreer die groot aantal mense wat hul indrukke oor die verbod wou gee. Mnguni se standpunt is dat dié regulasie net sake erger maak vir miljoene Suid-Afrikaners wat reeds onder soveel stres is weens die lockdown en pandemie. Daar word verwag dat Dlamini-Zuma se regspan sal aanvoer dat die verlengde verbod gemotiveer is deur wetenskaplike data en mediese­ navorsing wat die verband tussen rook en ’n baie ernstige vorm van die virus uitlig. Die minister het in haar hofdokumente geargumenteer dat rokers wat in kontak kom met die virus druk sou toepas op die land se gesondheidsdienste omdat húlle ventilators sal nodig hê. Die staat word ook deur ’n hofsaak in die gesig gestaar deur die tabakreus British American Tobacco (BAT). BAT het verlede week sy eie hofdokumente by die Wes-Kaapse hooggeregshof ingedien om die verbod teen te staan. Ramaphosa het gister in die parlement gesê dis moeilik om te sê wanneer die verbod gelig sal word, want dit sal bepaal word deur die verspreiding van die corona-virus en die gereedheid van gesondheidsdienste. Hy het gereageer op ’n parlementêre vraag van die DA MP Annette Steyn. Steyn wou weet op watter empiriese bewyse die National Corona­virus Command Council steun vir die kollektiewe verbod op tabak en Ramaphosa se eie U-draai oor tabak.