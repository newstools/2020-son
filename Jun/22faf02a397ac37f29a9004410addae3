MET ál die groot padwedlope wat vanjaar afgestel is, gaan die Cape Town Marathon se virtuele wedloop beslis ’n groot aantal deelnemers lok. Die virtuele wedloop sal op Sondag 18 Oktober plaasvind. Atlete gaan opsies hê om ’n standaard marathon (42,2 km), ’n halfmarathon (21,1 km), ’n 10 km of ’n 5 km af te lê. Deelnemers hoef nie op die oorspronklike roete deur die strate van die Moederstad te hardloop nie. Hulle sal hul eie roete enige plek in die wêreld kan draf. Dit beteken dat langasems, ongeag waar hulle in die wêreld is, deel kan hê aan dié ikoniese wedloop. Deur die nuutste tegnologie, gevorderde opsporingsfunksies en voorafopgeneemde klank en video binne die Virtual Marathon App te kombineer, sal atlete die volledige CT Marathon-ervaring kan geniet. Die ervaring sluit selfs ’n wegspringseremonie in. Deelnemers sal ook die beligting van die Peace Torch, die geluide van seemeeue en oseaangolwe op die promenade, die plaaslike skares en jillende Kaapse klopse kan ervaar. Drawwers met die app op hul selfoon sal ook heeltyd ingelig word oor hul vordering op die virtuele roete. Aangesien die wedloop in die plaaslike tydsone van atlete plaasvind, sal deelnemers hul maats elders in die wêreld kan uitdaag terwyl hulle wag vir hul eie wedloop om te begin. Dis die eerste keer ooit dat ’n virtuele wedloop só aangebied gaan word. Die Cape Town Marathon is onlangs vir die vierde agtereenvolgende jaar met Wêreldatletiek se gesogte Gold Label Status bekroon. Dis die enigste marathon op die vasteland – en een van net ’n uitgesoekte groepie marathons ter wêreld – wat dié status het. Weens die corona-virus-pandemie en die uitstel van die Olimpiese Spele, sal alle Gold Label Status-wedlope hul status vir 2020 én 2021 behou. Besoek gerus capetownmarathon.com om in te skryf.