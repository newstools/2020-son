DIE Boland Rugbyunie (BRU) het uiteindelik die dispuut met spelerskontrakte opgelos. Die BRU se nuwe woordvoerder, Mark Ward, het gister ’n persverklaring uitgereik waarin Ivan Pekeur, president van die Boland Rugbyunie, die spelers geprys het vir die wyse waarop onderhandelinge oor hul 2020-kontrakte plaasgevind het. Daar is die laaste aantal weke in die media berig oor die dispuut. Pekeur sê in die verklaring: “Ons kan bevestig dat 12 spelers ’n onderneming onderteken het om die bepalings van die 2020-seisoen te aanvaar. “Albei partye het saamgestem dat die situasie vroeër opgelos kon word as daar beter kommunikasie tussen die twee was. “Ons beweeg nou vorentoe en berei ons voor vir die seisoen.” Ward sê voorts: “Die spelers sal nou op Maandag terugkeer om die kontrakte wat tot Januarie 2021 duur, te oorhandig. “Die bepalings van die kontrakte, soos soortgelyke kontrakte, is vertroulik. “Die spelers het onderneem om alle regsgedinge terug te trek. “Hulle sal hul verteenwoor­diger, MyPlayers, inlig oor sodanige onderneming.” Die name van die gekontrakteerde spelers sal volgende week deur Randall Modiba, afrigter van die Boland Kavaliers, bekend gemaak word. Thurlow Marsh, kaptein van die Kavaliers, deel ook Pekeur se sentimente. Die losvoorspeler het laat hoor: “Ek is verheug om aan te kondig dat alle spelers die voorwaardes van die 2020-kontrak aanvaar. “Ons bedank ook die president en die Boland Rugbyunie vir die geleentheid vir ons om op die sport te konsentreer. “Ons is gereed om met die oefening te begin sodra SA Rugby ons die ja-woord gee.” Pekeur het die rugby­gemeenskap daaraan herinner dat ingevolge­ die lockdown-regulasies vir vlak 3 dit steeds geheel en al verbode is om kontaksport te beoefen. Hy het spelers gewaarsku om nie tot die verkeerde gevolgtrekking te kom nie, aangesien die Boland Rugbyunie slegs sal voortgaan sodra die Suid-Afrikaanse Rugbyunie die opdrag vir dit gegee het. Pekeur het ’n verdere beroep op spelers gedoen om die vlak 3-regulasies te gehoorsaam. Ward sê die unie is nog nie gereed om kommentaar oor ander sake te lewer nie, maar Boland sal beslis met die media praat sodra hy gereed is.