WANNEER ’n vrou huil, moet die polisie haar te hulp snel. Dít is die eis van woedende, oproerige vroue ná verskeie moorde laas week op Oos-Kaapse vroue. Ontevrede protesters het Woensdag in die Arcadia-woonbuurt in die Baai tyres gebrand nadat ’n vrou op Sondag 7 Junie doodgeskiet is. Veronica Kiewiets (28) is die betrokke Sondag­oggend in Bakkiesblomstraat doodgeskiet. Drie ander vroue is ook onlangs in twee voorvalle van geweld vermoor. In Westville naby Motherwell is ’n vrou laas Maandag aan die brand gesteek nadat sy beskuldig is van toordery. Thuliwe Magomba (38) is omstreeks 09:40 erg aangerand deur ’n mob en toe aan die brand gesteek. ’n Polisiewoordvoerder, kapt. André Beetge, het ’n beroep op mense gedoen om nie betrokke te raak by witchcraft killings nie. Beetge sê: “Sulke aantygings (van toordery) kan buitendien nie in ’n hof bewys word nie.” Vrydag is ’n bejaarde paartjie en hul kleinkind ook wreed in hul huis in Lusikisiki vermoor. ’n Buurman het bekommerd geraak toe hy die egpaar nie gewaar nie. By nadere ondersoek is daar afgekom op die egpaar se lyke. Albei het veelvuldige steekwonde aan die lyf gehad. Die kleindogter se lyk is later gekry waar sy aan ’n boom gehang het. Opgewerkte vroue het verlede week twee dae lank tyres gebrand in Rensburgstraat. Dit was om die aandag van die Bethelsdorp-polisie op hul lot te fokus. Humeure het opgevlam toe die polisie se eenheid vir openbare orde (Pops) een van dié vroue gearresteer het. Annelize Casling bedryf ’n sopkombuis in Bethelsdorp en sê sy is gatvol vir die moorde op vroue. “Genoeg is genoeg. Ons het die polisie van inligting voorsien in die dood van die 28-jarige vrou, maar die verdagte loop dan nog steeds vry buite rond. “Maar hulle kan ’n vrou arresteer wat in solidariteit saam met abused vroue protesteer?” wou ’n moerige Casling weet. ’n Polisiewoordvoerder, kol. Priscilla Naidu, sê hulle veroordeel die moorde op vroue ten sterkste. Naidu voeg egter by die 43-jarige vrou wat gedurende die optogte gearresteer is, gaan aangekla word. Klagte van aanhitsing tot geweld, openbare geweld en die oortreding van die Wet op Rampbestuur se bepalings oor samekomste staar haar in die gesig. Naidu het verduidelik: “In die geval van die vermoorde Kiewiets is verklarings geneem van moontlike ooggetuies en die saak is verwys na die senior openbare vervolger. “Die gemeenskap is hieroor ingelig en gevra om die polisie toe te laat om hul ondersoek te doen.”