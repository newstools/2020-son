TWEE tieners (16 en 18) is gearresteer nadat ’n man (32) in Bethelsdorp beroof is. Die polisiewoordvoerder kol. Priscilla Naidu sê Dinsdag omstreeks 13:00 het die klaer op die hoek van Rensburgstraat en Standfordweg gestaan toe die tieners hom nader en ’n gun op hom rig. Hulle het sy selfoon geëis en weggehardloop. Die klaer het lede van die teenbende-eenheid voorgekeer en die voorval aan hulle rapporteer. Die verdagtes is naby ’n oop stuk veld aan die onderkant van Standfordweg gesien. Toe hulle die polisie sien, het hulle begin hardloop. Die polisie het gesien hoe een ’n wapen in die bosse gooi. Albei verdagtes is aangekeer. Die vuurwapen en gesteelde foon is gevind. Die wapen se reeksnommer is afgevyl. Die verdagtes word aangehou op klagte van gewapende roof en die onwettige besit van ’n vuurwapen en ammunisie. Hulle sal na verwagting binnekort in die hof verskyn.