DIE Wes-Kaapse departement van onderwys gaan help water bespaar. Die provinsiale minister van onderwys, Debbie Schäfer, sê hulle het subsidies beskikbaar gestel vir skole wat minder water wil gebruik deur die installering van smart water meters. Die toestel sal ook die druk op die infrastruktuur verlig. Schäfer sê in die lig van die lockdown-regulasies soos om gereeld hande te was en die gereelde skoonmaak van oppervlakke om die verspreiding van die corona-virus te beperk, is dit nou belangriker as ooit tevore om ’n stabiele watervoorraad te hê. Haar departement het die loodsprojek van stapel gestuur deur by 350 skole só ’n meter te installeer. Miljoene liters water (en duisende rande) is so bespaar. Nou het die departement vir openbare skole subsidies beskikbaar gestel om die koste te help dra van die installering van die watermeters en die aanlyn dienste wat die skole inlig hoeveel water hulle gebruik. Die aanlyn dienste genereer ook waarskuwings oor moontlike probleme, soos lekkasies en gebarste pype, want dikwels word dit lank misgekyk. Die departement sal betaal vir die installering by die skool en sal die maandelikse diensfooie vir ’n bepaalde tyd dek. Dis onderworpe aan voorwaardes en kan hernu word. Skole sal self ’n dienskontrak moet aangaan met ’n meterverskaffer wat aan die kriteria voldoen. Inligting oor hoe om vir die subsidie te registreer en om te check of die skool aan die tegniese vereistes voldoen, is onlangs aan die skole gestuur. Schäfer sê dis almal se verantwoordelikheid om water te bespaar, veral aangesien die provinsie onlangs sy ergste droogte nog beleef het.