DIE Suid-Afrikaanse Premier-sokkerliga (PSL) is binne die volgende paar weke weer in volle gang. Dit volg nadat die Suid-Afrikaanse Sokkervereniging (Safa) bevestig het dat die regering sy goedkeuring gegee het vir PSL-spanne om weer na die oefenveld terug te keer. Die huidige seisoen is sedert middel Maart onbepaald gestaak weens die corona- virus­-pandemie. Safa en die PSL het verlede maand ’n taakspan van ses lede saamgestel. Dié is 14 dae gegee om met ’n moontlike aksieplan vir die hervatting van die veldtog vorendag te kom. Safa se president, Danny Jordaan, en Irvin Khoza, voorsitter van die PSL, het Vrydag vergader met dr. Zweli Mkhize, minister van gesondheid, en Fikile Mbalula, minister van vervoer, oor hoe die PSL-seisoen hervat kan word. Dié hervatting is intussen goedgekeur, luidens ’n verklaring wat Safa Vrydag uitgereik het. As een van die belangrikste regulasies wat nagekom moet word, is gesamentlik besluit die 16 PSL- en 16 Nasionale Eerste Liga-klubs Covid-19-toetse móét doen en die uitslae voorlê. Luidens Donderdag se Staatskoerant bepaal die minister van sport, kuns en kultuur, Nathi Mthethwa, ingevolge die Wet op Rampbestuur van 2002 dat sokkeroefeninge hervat mag word nadat die PSL aan die regulasies voldoen het. Safa sê in ’n verklaring: “Hierdie regulasies behels onder meer dat alle spanne getoets móét word vir Covid-19 en ander chroniese mediese toestande, soos bepaal in sokker oefenprotokol vir terugkeer wat deur Safa se Joint Liaison Committee goedgekeur is. Dié uitslae moet aan die compliance officer gestuur word. Ontsmetting van die oefenplek is verpligtend, asook ’n daaglikse ondersoek vir Covid-19-simptome vir al die betrokkenes.”