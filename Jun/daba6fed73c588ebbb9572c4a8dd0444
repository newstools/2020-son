’N ROWER is gister tronk toe gestuur vir ses jaar, waarvan twee jaar opgeskort is. Dít nadat hy skuldig gepleit het op ’n klag van sakeroof. Franklin Stevens (24) gaan dus effektief vier jaar agter tralies deurbring. Die vonnis kom ná ’n voorval in Julie 2019 by ’n Baaise drankwinkel in Rinkstraat, Sentraal. Op Vrydag 5 Julie 2019 omstreeks 19:00 het drie mans die kassier gegunpoint en beroof. Volgens kol. Priscilla Naidu, ’n polisiewoordvoerder, is ’n onvermelde bedrag kontant gesteel. Sy sê deur middel van die beskikbare CCTV footage is Remano Olivier (29) uitgeken en in Oktober verlede jaar in hegtenis geneem. Die tweede verdagte, Joshua Gough (26) is in Januarie vanjaar in hegtenis geneem. Hulle het albei ook reeds in die hof verskyn en is op borgtog van R1 000 elk vrygelaat. Hul volgende hofverskyning is volgende maand. Naidu sê Stevens is in Mei vanjaar in Salt Lake in hegtenis geneem.