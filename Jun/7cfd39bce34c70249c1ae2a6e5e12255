’N VERDAGTE is in hegtenis geneem en nog twee is beboet vir perlemoen­stropery. Kapt. Sandra Janse van Rensburg, polisiewoordvoerder, sê Saterdag 10:45 was lede van die Baaise honde-eenheid besig om in Marine Drive te patrolleer toe hulle inligting ontvang oor drie verdagtes wat besig is om perlemoen te stroop. Die verdagtes het sodoende ook die lockdown-regulasies oortree, aangesien mense steeds nie in die see mag gaan nie. Die polisielede het die mans gesien wat in die water besig was. By die cops se aankoms op die toneel het hulle afgekom op ’n 40-jarige man met ’n plastieksak in sy besit. In die sak was daar lewende alikreukels, 61 sandwurms, 15 eenhede klein perlemoen en een seekat. Die verdagte is in hegtenis geneem op ’n aanklag wat verband hou met die oortreding van die Wet op Lewende Mariene Hulpbronne, wet 18 van 1998. Dié verdagte verskyn vandag in die Baaise landdroshof. Die ander twee verdagtes is elk beboet vir die oortreding van die Wet op Lewende Mariene Hulpbronne omdat hulle sonder ’n permit sandwurms versamel het vir visvang. Sy sê die bestuurder van die voertuig het teen ’n hoë spoed weggery toe die lede besig was om dit te nader. ’n Wilde jaagtog het toe gevolg. Toe die voertuig die woongebied van Summerstrand nader, het die passasier ’n plastieksak deur die venster gegooi. Sy sê die lede het langs die sak stilgehou en gesien dit bevat perlemoen. Die verdagtes het intussen op die vlug geslaan en weggekom. Die lede het later 269 eenhede perlemoen in die sak getel.