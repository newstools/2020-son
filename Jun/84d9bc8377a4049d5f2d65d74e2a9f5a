KRIEKET Suid Afrika (KSA) het gister bevestig die voormalige Protea Clive­ Eksteen is uiteindelik sy werk kwyt ná ’n lang dissiplinêre proses. Eksteen, hoof van borgverhoudinge en verkope van KSA, en die bedryfshoof, Naasei Appiah is verlede jaar geskors. Dis weens die nie-betaling van ’n ooreenkomsfooi van R2,4 miljoen wat KSA die SA Cricketers Association (Saca) skuld. Saca het ’n geskil by die KSA ingedien oor die onbetaalde geld. Die twee seniorbeamptes en die destydse waarnemende direkteur van krieket Corrie van Zyl het die skuld gekry vir KSA se nie-betaling van kommersiële regte vir die Mzansi Super League (MSL) ins 2018. Hul optrede destyds is as pligsversuim beskou en hul pligte is opgeskort. KSA het in ’n verklaring bevestig dat die proses met Eksteen nou finaal afgehandel is, met die volgende sanksies: “Die beampte het Eksteen skuldig bevind aan ernstige oortredings en sy verhouding met en diens aan KSA is dus summier beëindig.” KSA verseker alle belanghebbendes ook dat ander uitstaande dissiplinêre sake binnekort afgehandel sal word sodat die situasie rondom hierdie sake kan stabiliseer. Die verklaring lees: “Ons beskou die afsluiting van hierdie dissiplinêre saak as van kritieke belang vir ons vordering en as ’n noodsaaklike stap in die rigting van die versekering dat KSA ’n nuwe rigting betree waarin ons sterk gefokus is op die bediening van krieket.” Dié verwikkelinge kom net enkele dae nadat die geskorste uitvoerende hoof van KSA, Thabang Moroe, verlede week versuim het om hom by KSA se hoofkantoor aan te meld. KSA sê: “Die KSA-raad wil dit duidelik maak dat die uitvoerende hoof in Desember 2019 geskors is hangende die uitslag van ’n onafhanklike forensiese ondersoek na bestuurspraktyke by KSA. “Die opskortingsbrief wat aan die uitvoerende hoof uitgereik is, het dit uitdruklik gestel dat hy geskors is totdat die onafhanklike forensiese ondersoek afgehandel is. “Hierdie ondersoek is nog nie afgehandel nie en die uitvoerende hoof bly dus geskors. “Enige bewering dat sy skorsing vir ’n voorafbepaalde tydperk was, is sonder grondslag. “Die forensiese ondersoekers het aangedui dat hul verslag binnekort voltooi sal wees.” Eksteen (53) het as linkshandige draaier ses toetse en sewe ODI’s vir Suid-Afrika gespeel.