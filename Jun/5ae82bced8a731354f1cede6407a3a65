MOSSELBAAI. – Rotte was toe beslis nie onder lockdown nie. Só kla inwoners van Barcelona en die JCC-plakkerskamp oor die groot rotte wat daar oorneem. Die rotte het glo baie lang sterte. Die plaag het na bewering so erg geraak dat selfs inwoners in steenhuise nou probleme met rotte het. Die goed knaag aan alles. Meubels hou nie, kla die inwoners. Selfs die council-werkers moan. Hulle sê dreine, wheelie bins en dump sites is oortrek van die langsterte. Barcelona-inwoners sê dit het die afgelope ses maande ál erger geraak. Norman Diliza, wat ’n karwasbesigheid het, sê: “Ek het rotte so groot soos katte by die drein gesien!” Wat Diliza (37) moerig het, is dat die rotte nou so kontant is dat hulle nie eens weghol wanneer hulle mense sien nie. “Selfs die katte het die fight verloor. Die rotte is spekvet.” ’n Winkeleienaar moan die rotte beskadig die kosvoorraad in sy winkel. “Ek het die winkel al twee keer laat fumigate, maar rot se kind kom terug. “Dis soos ’n army corona wat jy nie kan keer nie.” Wat inwoners tot in hul siel laat gril, is die geluide wat die rotte maak. Die Tuinroete-munisipaliteit se woordvoerder vir omgewing- en gesondheidsake, Herman Pieters, sê: “Ons is besig met plaagbeheer. Ons fokus tans op die skole om dit eers in orde te kry.”