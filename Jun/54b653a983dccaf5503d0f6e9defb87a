’N SKOONMAKER in Somerset-Wes se munisipale kantore het afgesterf weens Covid-19. Pearl May (64) van Victoria Park in Somerset-Wes moes na bewering self die kantore ontsmet nadat ’n positiewe geval by die werk ontdek is. Margaret Small se hart is stukkend oor May se skielike dood. Sy het saam haar as skoonmaker gewerk. May moes al vroeër vanjaar afgetree het, maar sy is gevra om aan te bly totdat iemand in haar plek aangestel kon word. ’n Gebroke Small vertel May het ’n borsprobleem gehad en sy was altyd bekommerd oor sy onder die lockdown moes werk. Die ontsmettingsmiddel waarmee hulle daagliks gewerk het, was ook baie sterk en dit het altyd May se bors geaffekteer, onthou Small. Volgens Small was hulle verplig om self die kantore te ontsmet. “Antie Pearl het maar altyd met haar bottel sani­tiser geloop en oral gesanitise waar sy kom. “Eendag toe word ons ingeroep en gesê daar is iemand wat Covid-19 opgedoen het en dat ons die area moet ontsmet. “Ons moes orals afvee en in die lug spuit. “Antie Pearl het aanhou spuit en ek moes haar waarsku om nie so baie te spuit nie oor sy ’n borsprobleem het.” Small sê die een dag het hulle nog lekker koek en tee by die werk geniet en die dag daarna toe laat weet die sekuriteitsbeampte haar antie Pearl is in die hospitaal opgeneem. “Sy kon nie asem kry nie. Ek kon nie die nuus glo toe ek dit hoor nie. “Ons was altyd so close. Sy het laas Dinsdag afgesterf.” Small sê May sal nou nooit die aftrede kan geniet waarna sy altyd so uitgesien het nie. Priya Reddy, ’n woordvoerder van die Stad Kaapstad, het gesê hulle het ’n deeglike protokol wat gevolg moet word wanneer kantore ontsmet word. Reddy het gesê die protokol behels roetine-skoonmakery en ontsmetting. “Die Stad kan bevestig dat ’n diensverskaffer aangestel is om eksterne skoonmaak- en ontsmettingsdienste te verskaf,” het Reddy gesê.