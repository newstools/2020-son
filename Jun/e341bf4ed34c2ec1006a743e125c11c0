BUURTWAGTE en gemeenskapspolisiëringsforums (GPF’s) kan nou weer op vlak 3 operate. Bobby Stevenson, die Oos-Kaapse DA-skadu­minister vir veiligheid en sekuriteit, sê sy party verwelkom die brief van die nasionale adjunkkommissaris, lt.genl. SF Masemola. Die opdrag is op 5 Junie uitgereik en gee ’n uiteensetting van die voorwaardes waaronder buurtwagte en gemeenskapsveiligheids­patrollies mag optree. Daar word ook genoem dat die patrolleerders by die maat­reëls moet hou wanneer hulle patrolliewerk doen. Daarby moet die gemeenskapsveiligheid-patrolleerders te alle tye in besit wees van ’n geldige permit. Dit moet uitgereik word deur die forums waaraan hulle behoort. Hulle moet te alle tye binne die breër spektrum van die regulasies werk. Stevenson sê dit gaan baie help in misdaadbestryding om die buurtwag en gemeenskapsveiligheidspatrollies terug op die strate te hê. Dit sal terselfdertyd ook ’n omgewing van veiligheid en sekuriteit skep. Hy sê gegewe die tekort aan mannekrag wat die polisie tans in die Oos-Kaap het, moet dié bykomende hulpbronne beskou word as ’n magvermenigvuldiger wat desperaat nodig is in die stryd teen misdaad. Volgens Stevenson is hoogs sigbare patrollering ’n effektiewe manier om misdaad in stedelike en lande­like gebiede te verminder. Hy sê die terugkeer van die GPF’s en buurtwagte word verwelkom, veral in die landelike gebiede waar hulle dikwels die eerste respondente is. Volgens Stevenson het misdaad selfs tydens die lockdown in die provinsie voortgegaan. Hy voeg by sedert 1 April is 1 294 kontakmisdade in die provinsie aangemeld. Stevenson sê met die verslapping van die inperkings gaan daar ook ’n korreleer­bare toename in misdaad wees omdat vryheid van beweging toeneem. Wayne Jaggers, voorsitter van die GPF in Gelvandale, sê hy is opgewonde daaroor dat GPF’s en buurtwagte nou weer kan operate. Volgens hom gaan daar nou beslis ’n afname in misdaad wees. Jaggers sê daar was veral ’n toename in misdaad in areas waar daar voorheen buurtwagte was. Hy sê die Mountweg Cluster Board gaan binnekort met die gesondheidsdepartement vergader sodat die departement programme kan help uitwerk om die publiek op te voed oor Covid-19. Volgens hom sal GPF-lede en buurtwagte die gemeenskap dus met dié programme oor Covid-19 opvoed. Jaggers sê oor PPE (personal protective equipment) vir die lede, word daar gekyk na moontlike borge. Karen Kemp, voorsitter van die GPF in Bethelsdorp, sê dit is ’n goeie ding dat die GPF-lede en buurtwagte weer toegelaat gaan word om te patrolleer. Volgens haar sal die gemeenskap die lede se teenwoordigheid op straat verwelkom en weer veiliger voel. Eddie Alexander, GPF-voorsitter in die Algoapark-gebied, sê ook dis ’n goeie plan om die GPF’s terug op die strate te hê. Volgens Alexander moes dit al lankal gedoen gewees het. Hy sê lede van die GPF en buurtwagte moet nou – in die lig van die Covid-19-pandemie – ten goede as ’n gekoördineerde struktuur saamwerk.