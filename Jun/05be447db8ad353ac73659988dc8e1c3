JULLE, ons sal vir eers moet wag voordat ons Maak My Famous (MMF) se top-10-deelnemers in aksie sien. Ná nog ’n opwindende episode van MMF toe die top-10 amptelik aangewys is, het die aanbieder van en baasbrein agter die show, Emo Adams, ook bekend gemaak dat die talentkompetisie vanaf volgende week ’n produksiebreek sal neem. Woensdagaand het Daylin Sass, Emma Ellis, Ayden en Tamaryn en Jayson Klein­schmidt deurgedring tot die top-10. Die mans met die spiere – Die Wesso’s – het die Emo ticket los gesing. Hulle sal hulle by Gideon Lottering, Henrico Coetzer, Reggie B, Nicoleen Saal en DfeatSA in die top-10 aansluit. Emo het ná Woensdagaand se episode ook amptelik die nuus gebreek dat MMF2 vir ag weke ’n beplande produksiebreek sal vat – ’n tydige en onafwendbare besluit weens die wêreldwye Covid-19-pandemie. MMF is soos oudergewoonte voor ’n gehoor in die Roxy Revue Bar in die GrandWest-kompleks verfilm voordat die nasionale inperking weens die pandemie deur president Ramaphosa afgekondig is. En inaggenome die maat­reëls wat as wetgewing voorgeskryf is, moes deelnemers en lede van die produksiepan verfilming aan dié talentkompetisie onmiddellik stop en terugkeer na hul onderskeie provinsies. Woensdagaand se episode was dus die laaste episode van die reeks wat uitgesaai sal word. Die kompetisie sal weer vanaf 5 Augustus regstreeks uitgesaai word. Die top-10-deelnemers sal dinge dan behoorlik uitspook voordat die wenner van MMF2 in ’n ongelooflike finale aangewys word.