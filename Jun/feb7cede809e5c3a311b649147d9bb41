NOVAK Djokovic is positief getoets vir Covid-19. Dít volg nadat hy aanvanklik geweier het om ’n toets te ondergaan. Grigor Dimitrov, Borna Coric en Viktor Troicki het óók almal positief getoets vir die virus. Die viertal het almal aan ’n exhibition-toernooi in die Balkans deelgeneem. Dimitrov het Sondag aangekondig dat hy ook positief getoets is nadat hy hom aan die toernooi onttrek het. Coric het getwiet: “Ek wil seker maak dat almal getoets word wat die laaste paar dae met my in aanraking was! “Ek is baie jammer vir enige skade wat ek kon aangerig het! Ek voel goed en het geen simptome nie. Bly asseblief veilig en gesond!” Een van Djokovic se afrigters en ’n lid van Dimitrov se entourage is ook volgens die televisiekanaal N1 positief getoets. Coric het Saterdag die Bulgaar Dimitrov in die tweede been van die Adria-toer in Zadar aan die Adriatiese kus van Kroasië geklop. Dimitrov het hom ná die wedstryd aan die Balkan-toernooi onttrek en gekla dat hy nie lekker voel nie. Die Aussie Nick Kyrgios het in reaksie op Coric se twiet gal gebraak: “Boneheaded besluit om voort te gaan met die uitstalling. Dis wat gebeur as jy jou afsmeer aan al die protokolle.”