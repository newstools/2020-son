WEENS die gebrek aan sigarette onder die lockdown-regulasies gebruik meer mense dagga en ander drugs. Só sê eienaars van rehabsentrums en voormalige verslaafdes. Anthony Hall, eienaar van Rael Sober City in Worcester, sê dit is ’n feit. Hall sê: “Die afgelope twee maande kry ons baie oproepe van mense wat hulp soek. “Ouens gebruik drugs, want daar is nie entjies nie. Dit gebeur oral. Selfs kinders van 16 en 17 jaar wat nie sigarette kry nie, rook nou dagga.” Hall sê by sy rehabsentrum is daar ’n kwarantynsentrum en ’n dokter. Belinda Fourie, eienaar van die Spirit of Grace Ministries se Together We Can-sentrum in Eendekuil, stem saam die verbod op sigarette het veroorsaak dat mense na ander drugs gryp. Fourie sê: “Sowat 10 miljoen mense moet nou sonder sigarette bly en dit bring angstigheid en aggressie mee. “Maar ons hande is vas, want weens die lockdown kan ons nie mense inneem wat hulp benodig nie.” ’n Oud-dwelmgebruiker, Allan Rhebok, wat ook vir ’n rehab­sentrum werk, sê ook die gebruik van drugs styg. “Dagga is makliker om in die hande te kry én goedkoper as sigarette,” sê Rhebok. “Mense raak maklik daaraan verslaaf en soek dan later sterker drugs.” Suster Magda Kleyn van die Tehillah-rehabsentrum in Elsiesrivier sê hulle kry baie oproepe van mense wat wil inkom, maar hulle is versigtig om mense in te vat. “Weens die virus kan ons nie sommer mense vat nie,” sê Kleyn. “Dis nie te sê as jy mense screen, is hulle skoon nie.” Kleyn sê dis meestal drug-verslaafdes wat bel. “Alkohol is ook ’n probleem. Dieselfde mense wat so gekla het oor die kospakkies, staan nou in rye om alkohol te kry,” sê sy. Amelia Oberholzer, ’n maatskaplike werker by die Hesketh King-behandelingsentrum in Kraaifontein, sê hulle het nie baie aansoeke gekry nie. “Dit kan effens af wees, maar dit is moeilik om te sê. Van maatskaplike dienste se kantore is ook toe en mense kan dus nie gehelp word nie. “Weens die social distancing kan ons ook nie soveel mense hier inkry nie.” Iemand by ’n ander rehab-sentrum sê ook hulle kan nie baie mense invat nie, maar daar is definitief mense daar buite wat steeds substances gebruik. Die werker sê: “Mense word ook gescan voordat hulle inkom. Ons kan nie mense invat wat boonop siek is nie. Daar is ’n mediese aspek ook betrokke.”