’N BIETJIE sensitiwiteit is al wat ’n onderwyseres aan die Sekondêre Skool Hexvallei in De Doorns van die publiek vra terwyl sy teen die gevreesde corona-virus veg. Shandré Minnaar (26) van Ceres is Vrydag positief getoets vir Covid-19. “Ek het my Dinsdag laat toets omdat ek grieperig was. “In die drie tot vier dae van wag vir uitslae, bid en vertrou ons maar vir ’n negatiewe uitslag. Maar ’n mens is nooit gereed vir wanneer dit positief is nie.” Só was dit toe sy Vrydagoggend 09:30 ingelig is. “My eerste gedagte was oor my kind. Ek kon aan niks anders dink nie. Sy’s maar net een jaar oud.” Minnaar sê haar dogtertjie is dadelik getoets. “Dít was vir my die moeilikste. Dat daardie wit naaldding in haar neus opgaan en ek mag nie by haar wees om haar kleine lyfie vas te hou nie. Net ’n ma sal verstaan wat ek bedoel.” Sy sê nadat sy uitgevind het sy het die virus, moes sy haastig haar goed pak. Sy is na die Dennebos-oord om in afsondering te wees. “Ek het gehuil, maar ek moes sterk wees, want hulle sê God gee sy sterkste soldate die swaarste battles.” Die jong mamma wat nou twee jaar ’n onderwyseres is, sê sy het ’n naweek van hel gehad, veral toe sy mense se opmerkings sien. “Ek moes hard probeer om sterk te wees. “Ek moes my afsny van mense se lelike en snedige aanmerkings en kommentaar. “Ek het hul vrese probeer verstaan, want wanneer mense bang is, dink hulle nie altyd reguit nie. Maar dit het steeds seergemaak.” Minnaar is die tweede onderwyseres in die Breedevallei wat positief getoets is. Volgens die Wes-Kaapse onderwysdepartement is 37 onderwysers in die provinsie positief getoets. “Ek is ’n sterk ystervrou en ek weet ek kan virus hanteer. “Die naweek was ek net swak vir die onsensitiewe kommentaar van sekere kollegas, leerders se ouers in die sosiale media en verskeie mense.” Minnaar sê sy het alles gedoen wat van haar verwag is en steeds die virus opgetel. “Ek het my masker gedra, my hande gereeld 20 sekondes lank gewas, social distancing toegepas en in my huis gebly. “Ek weet steeds nie waar ek dit kon opgetel het nie.” Minnaar sê die dag toe sy oor haar uitslag ingelig is, het sy onmiddellik die mense laat weet met wie sy in close contact was. “Dis nie ’n skande of geheim nie. Daarom wil ek vra dat mense nie onnodig paniek saai nie en liewer bid vir my, my baba en huisgesin en die kollegas met wie ek wel in kontak was. “Dit is ’n wereldwye pandemie hierdie.” Minnaar se baba en ma is in intussen positief getoets. Hulle is in isolasie.