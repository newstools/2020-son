’N HOËRSKOOL in die Baaise Noordelike Areas is tydelik gesluit nadat ’n gr. 12-leerder positief getoets is vir Covid-19. Leerders en onderwysers van die Hoërskool Sanctor moet nou almal vir 14 dae in kwarantyn bly. As hulle ná sewe dae simptome toon, moet hulle gaan vir ’n Covid-19-toets. ’n Onderwyser het gister aan Son gesê die kind se ouers het die skool Sondagmiddag laat weet hul kind is positief getoets. Volgens die onderwyser het die kind Sondag uitgevind hy is positief nadat hy Vrydag vir ’n Covid-19-toets gegaan het. Die onderwyser sê die kind was Donderdagoggend nog by die skool. Die kind is by die skool ondersoek en het geen simptome getoon nie. Volgens die onderwyser het die kind egter Donderdagaand begin kla van ’n hoofpyn en begin grieperig voel. Dis toe dat die kind gegaan het vir ’n Covid-19-toets. Volgens die onderwyser word die skool intussen ontsmet. Die akademiese jaar word op 6 Julie hervat. Die onderwyser sê toe hulle verneem van die kind se Covid-19-status, het die skool onmiddellik die onderwysdepartement laat weet. Die departement het die skool toe na die gesondheidsdepartement verwys. Hulle is toe meegedeel dat die onderwysers en leerders vir 14 dae moet isoleer en hulle laat toets indien hulle binne sewe dae begin simptome toon. Volgens die onderwyser is dit ’n moeilike saak, want nou gaan die matrieks nóg twee weke se werk verloor. Die onderwyser sê die skool is baie safe in al sy procedures. Die Hoërskool Sanctor het meer as 200 matrikulante. Intussen het die kantoor van die Oos-Kaapse premier, Oscar Mabuyane, gister die jongste Covid-19-statistiek in die provinsie uitgereik. Die verklaring lees: Teen 21 Junie 2020 was altesame 15 751 mense in die Oos-Kaap met die corona­virus besmet. Uit dié getal het altesame 8 035 mense van die infeksie herstel terwyl 285 gesterf het. Die premier het sy medelye betuig met die familie van diegene wat hul fight teen die virus verloor het. Luidens die verklaring het die openbare en privaat sektor is altesame 763 gesondheidswerkers in diens geneem. Altesame 24 van dié gesondheidswerkers het hul stryd teen die corona-virus verloor. 