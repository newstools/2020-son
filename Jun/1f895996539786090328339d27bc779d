HAAR ma se lekker kos – en natuurlik egte Suid-Afrikaanse biltong en boerewors. Dís waarna Banyana Ban­yana se striker Kelso Peskin nou uitsien wanneer sy Vrydag na haar geboorteland terugkeer. Die 24-jarige boorling van Bellville is een van SA se sportpersoonlikhede wat in die buiteland vasgekeer is weens die corona-virus. Peskin het vroeg in die jaar na Frankryk geskuif toe sy ’n kontrak van ses maande met die Franse vroueklub Toulouse FC Féminines geteken het. Nodeloos om te sê, Covid-19 het nou haar loopbaan in Europa gestuit nadat sy ’n goeie impak gemaak het – soveel so dat daar nog die opsie is om te hernu as sy belangstel. Volgens Peskin is sy vir eers net verlig dat sy binne die volgende paar dae met haar familie en vriende herenig sal wees. “My mond water reeds vir my ma se lekker kerries en meals,” het Peskin uit Frankryk gesê. “O, ja, ek wil ook smul aan biltong en boerewors, want nêrens in die wêreld smaak dit soos in Suid-Afrika nie. Ek is omtrent opgewonde, maar ook low key, omdat jy nooit seker is wat verkeerd kan loop nie. “Als het net so gou gebeur wat die repatriasie betref. “Ek is lid van ’n Facebook-groep van Suid-Afrikaners in die buiteland wat probeer om huis toe te kom. “Die Nederlandse flight company KLM het geadverteer hulle het vlugte beskikbaar om mense te help en daar was ’n vlug na SA,” het sy bygevoeg. Peskin vertrek Donderdag eers na Amsterdam, waar sy Vrydag ’n aansluitingsvlug na Suid-Afrika kry. “Ek hou duim vas dit gebeur, want daar was ’n vlug vroeër wat sonder passasiers moes land oor hulle nie kwarantyn-protokol gevolg het nie,” aldus Peskin.