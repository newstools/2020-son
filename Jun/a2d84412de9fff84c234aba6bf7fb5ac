“JUDGEMENT will be emailed to you.” So het die volbank regters aan adv. Arnold Subel SC (vir die Fair Trade Independent Tobacco Association – Fita) en adv. Marumo Moerane SC (vir die staat) gesê. En by verlenging ook aan die land se rokers. Want daar was nie gister in die Noord-Gautengse hooggeregshof in Pretoria ’n uitspraak in die saak van Fita teen die minister van samewerkende regering, Nko­sazana Dlamini-Zuma, oor die opspraakwekkende verbod op tabakprodukte nie. Dit was maar ’n bloedige geveg tussen die twee advokate. Subel het die eerste houe ingekry. Fita ontken byvoorbeeld nie dat rook skadelik is nie. Maar waar is die konneksie tussen die verkoop van twak en die Wet op Rampbestuur? Subel was nie subtiel nie. Hy’t Dlamini-Zuma se verbod as ’n “agenda” beskryf om mense te laat ophou rook. ’n Sledge hammer. En dat die swartmark nou floreer weens dié situasie. En dat sy regspan vir Fita nie die bewyse gekry het dat rook die dodelikheid van die virus vir rokers kan vererger nie, maar erken dat dit dodeliker vir rokers “kan” wees. Daar is ook nie werklike navorsing wat dit kan bevestig nie, soos erken deur die Wêreldgesondheidsorganisasie (WHO) se eie navorsing. Hy het haar besluit as “inconclusive” en “irrasioneel” beskryf en sê in die hof dit kan nie wetenskaplik bevestig word nie. Hy het ook vrae gehad oor die feit dat die lockdown en die minister se reëls en nuwe regulasies tot gevolg gehad het dat onwettige rokers nou misdadigers is. En dat slegs Botswana en Suid-Afrika rook onder lockdown verbied het. ’n Regter het dit aan Subel gestel dat die minister se standpunt is: As 1% van alle rokers ICU toe moet gaan vir ventilators (siende dat daar tussen 8 en 10 miljoen rokers in die land is), hulle die gesondheidsdienste sal oorweldig. Subel het teruggekap en gesê dis twak. In sy afsluitrede het hy gesê China, wat aan die begin baie hard met meer as 4 000 sterfgevalle weens die corona-virus getref is, het 300 miljoen rokers, maar die ICUs was nie propvol rokers nie en beslis nie 3 miljoen (1% soos sy beweer) nie. ’n Moeilike vraag is ook deur een van die regters aan Moerane gestel wat volgende vir die staat aan die beurt was. Hoe is dit moontlik om te rook, wat nie onwettig is nie, maar hoe gaan die verkoop van twak (en die verkope daarvan op die swartmark) rook verminder? Hy het erken rook sal nooit heeltemal uitgewis word nie, maar dat enige manier om mense minder te laat rook, nie irrasioneel kan wees nie, soos Fita in sy dokumente aanvoer. Moerane het ook aan die einde van sy argument gesê as die hof teen sy kliënt sou moet bevind, moet hulle haar tog eers toelaat om die regulasie reg te stel voordat hulle haar verbod voor die voet nietig verklaar. Dit, voer hy aan, sal die gesondheidsvoorsprong wat oor die laaste 76 dae behaal is, heeltemal ongedaan maak. In sy afsluiting het Subel weer genoem daar is nie genoeg navorsing gedoen om sonder twyfel te kan sê rokers sal meer geneig wees om Covid-19 op te doen nie, en die huidige navorsing en bewyse kan dit ook geensins bevestig nie.