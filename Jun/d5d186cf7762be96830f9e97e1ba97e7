TOTTENHAM Hotspur het een positiewe Covid-19-geval opgelewer ná die nuutste ronde van toetse deur die Engelse Premierliga. Spurs het gister dié nuus bevestig en aangedui die persoon sal hom nou vir sewe dae afsonder. “Weens mediese vertroulikheid sal die persoon se naam nie bekend gemaak word nie,” het Spurs in ’n verklaring gesê. “Ons sal voortgaan met die streng toepassing van die protokol van die Premierliga se terugkeer na oefening. “Dit sal verseker dat ons oefensentrum ’n veilige en virusvrye werkomgewing bly,” lees die verklaring. Dit is die enigste positiewe uitslag nadat 1 197 spelers en personeel in ’n vorige ronde getoets is. Daar is reeds vyf rondes van toetsing vir Covid-19 uitgevoer. Ná 5 079 toetse staan die positiewe gevalle op 13. Spelers en personeel word twee keer per week getoets totdat die liga weer op 17 Junie hervat word. Nege mense in ses klubs in die Championship (Engelse Eerste Liga) is ook reeds positief getoets vir die virus. – AP