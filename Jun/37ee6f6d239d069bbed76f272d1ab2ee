NAAS Botha sê dit maak nie saak of Jake White besig is om ’n ster­belaaide Bulls-span bymekaar te sit nie – hy moet nog seker maak die span wen. Die legendariese Springbok- en Bulls-losskakel het vandeesweek met Son op Sondag gesels oor ál die grootnaam-spelers wat die oud-Bokbreier na die franchise in Pretoria gelok­ het. “Ons het dit nou al hoeveel keer gesien. Jy kan 15 sterre bymekaar gooi en niks wen nie. En dan kan jy 15 ouens bymekaar gooi wat wil rugby speel, en jy wen,” verduidelik Botha. “Ek dink dit is maar nou weer net een van daai dinge. “Ja, die Bulls is nou in ’n bevoorregte posisie. Miskien verander ’n paar strukture ná hierdie corona-virus-situasie. “Dalk ontstaan daar ’n wêreldliga en dan het jy ’n goeie span nodig. Maar op die ou einde gaan dit maar altyd net oor een ding – en dit is om te wen.” White het Springbokke van die buiteland soos Gio Aplon (veelsydige agterspeler), Travis Ismaiel (vleuel), Marcel van der Merwe (stut), Arno Botha (losvoorspeler) en Nizaam Carr (losvoorspeler) na die Jakarandastad gelok. Talentvolle plaaslike spelers soos Walt Steenkamp (slot van die Cheetahs) en Schalk Erasmus (haker van die WP), onder andere, gaan ook voortaan vir die Bulls uitdraf. Botha is nie oortuig dat dit skielik sukses vir die Bulls gaan beteken nie. “Nou ja, ons het dit met Engelse sokker en sokker in Spanje, onder andere, gesien. Jy kan die bestes gaan koop. Die realiteit is egter hulle moet steeds perform.” Die 62-jarige Botha, wat in 179 stryde vir die destydse Noord-Transvaal gespeel het, is nie te bekommerd dat Nieu-Seeland en Australië voor Suid-Afrika weer rugby speel nie. Die Superrugby Aotearoa in Nieu-Seeland het laas naweek afgeskop, terwyl Australië se spanne van 3 Julie weer in aksie sal wees. Suid-Afrika hoop om laat in Augustus weer aan die gang te kom. Met die aantal Covid-19-gevalle wat na verwagting eers in September sy piek gaan bereik, lyk dit of Suid-Afrikaners nog lank gaan wag voordat hulle hul plaaslike franchises in aksie sal sien. Botha glo daar gaan maar min, indien enigiets, vanjaar gebeur. “Vanjaar sal maar alles oor die tried and tested gaan. Volgende jaar behoort alles weer normaal te wees. Ten minste hoop ons almal so,” het Botha bygevoeg.