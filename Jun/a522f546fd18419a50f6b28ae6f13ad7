REGSTREEKSE interna­sionale sport gaan vandeesweek ’n welkome terugkeer op die kassie maak. SuperSport gaan die naweek twee Spaanse La Liga-wedstryde uitsaai. Die games gaan egter baie anders lyk as voordat dit weens die Covid-19-pandemie uitgestel is. Die innovasies is in twee hoof-areas ingestel: Daar gaan virtualisering van die stadions en die oudio van die fans wees, met nuwe kameraposisies wat genot­like beeldmateriaal aan die kykers sal bied. Javier Tebas, president van La Liga, sê: “Ons het dié uitsaai-veranderings aangebring sodat fans La Liga kan geniet. Ons werk saam met internasionale vennote om ’n wonderlike kyk-ervaring te bied. “Ons verkeer in ’n buitengewone situasie, maar vir ons was dit belangrik om in staat te wees om ’n aangrypende, vooraanstaande uitsending aan ons toeskouers te bied.” Atletiek speel vandag gasheer vir die “Impossible Games” op twee vastelande. Team Cheruiyot hardloop teen Team Ingebrigsten in ’n nuwe 2 000 m-­wedloop. Timothy Cheruiyot, die 1 500 m-wêreldkampioen, Elijah Manangoi, Edwin Meli, Vincent Keter en Timothy Sein sal in die Nyayo National Stadium in Nairobi, Kenia, deelneem. Weens die pandemie sal daar geen fans wees nie. PGA-gholf maak ook sy langverwagte terugkeer dié week met die Charles Schwab Classic in Amerika wat vandag begin.