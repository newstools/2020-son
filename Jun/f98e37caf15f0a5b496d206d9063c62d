DIE hofstukke in die Meghan Cremer-moordsaak lees soos ’n riller. Dit het in die hof uitgekom dat Jeremy Sias na Cremer se huis gegaan, haar daar aangerand en verwurg het en daarna met haar lyk in haar kar se boot rondgery het. Luidens die hofstukke sal Sias se saak na die hooggeregshof oorgeplaas word terwyl sy medebeskuldigdes se saak in die Athlone-streekhof sal voortgaan. Die lyk van Cremer, ’n bekende perderuiter van Knysna, is omstreeks ’n week ná haar verdwyning op 3 Augustus 2019 in ’n vlak graf in ’n sandmyn skaars 80 m van haar huis in Philippi gevind. Sias (27), Charles Daniels (39) en Shiraaz Jaftha (34) is in die ondersoek gearresteer toe hulle in die besit van haar Toyota Auris gevind is. Ná talle hofverskynings waar die beskuldigdes heen en weer met hul borgaansoeke gespeel het, het Sias bos gelos oor die moord. ’n Bron het tevore aan Son verduidelik dat Daniels en Jaftha besigheid met die kar en Cremer se bankkaart gedoen het, maar Sias het haar vermoor. Hy het jare gewerk op die Vaderlandsche Rietvlei-plaas waar Cremer gewoon het. Die bron voeg by dat Daniels op CCTV-kamera gevang is waar hy by verskeie banke in die omgewing was. “Hy het Meghan se bankkaarte by Pelican Park, Strandfontein en Muizenberg gebruik.” Luidens die hofdokumente is Cremer se lyk aangetref met ’n blou lint styf om haar nek. Dieselfde lint is gebruik om haar hande en voete vas te bind. Sias sal op 23 Oktober verskyn en Daniels en Jaftha reeds op 29 Junie.