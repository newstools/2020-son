DIE Protea-snelbouler Kagiso Rabada sê hy is ten volle daartoe verbind om vir Suid-Afrika te speel ná ’n frustrerende 2019-’20-seisoen. Hy sê hy het soms “uit plek” gevoel. Rabada, wat verlede week sy 25ste verjaardag gevier het, was die afgelope seisoen ook, nes in die verlede, aan die verkeerde kant van die krieketreg. Hy is vir een toets geskors oor hy in Joe Root se gesig geskree het nadat hy die Engelse kaptein uitgehaal het. Hy was dus vir nie vir die deurslaggewende vierde toets teen die Pommies beskikbaar nie. Die Gautenger was in 2018 boaan die Internasionale Krieketraad (IKK) se toetsboulerranglys, maar gee te kenne dat hy die laaste ruk benede sy potensiaal gespeel het. “Ek is 150% daartoe verbind om vir Suid-Afrika te speel,” het hy gesê in ’n onderhoud wat Krieket Suid-Afrika (KSA) gister uitgereik het. “Die afgelope seisoen was ’n teleurstelling, hoewel my statistieke oukei was. “Ek was verroes en het uit plek gevoel. Ek vat dit dag vir dag aan om my nuwe stel doelwitte te bereik.” Rabada het die laaste paar jaar ’n rits boetes en skorsing opgestapel nadat hy paaltjies oorentoesiasties gevier het. Hy sê: “Dis passie. Almal het hul mening en hulle is daarop geregtig. Ek het dinge geïdentifiseer waaraan ek moet werk en sal dit hanteer met die mense wat die naaste aan my is en wat ek voel my moet help.” Rabada het sedert sy debuut in November 2014 in 142 internasionale wedstryde in al drie formate gespeel en sy swaar werklas het nie gehelp nie. Die onbeplande ruskans wat hy nou deur die Covid-19-pandemie kry, is egter welkom, al is die omstandighede kommerwekkend. Hy sê:“Die afgelope vyf jaar het baie vinnig verloop en daar was baie krieket.” Dinge gaan waarskynlik nie makliker raak vir KG nie, aangesien nie Dale Steyn, Vernon Philander óf Morné Morkel meer beskikbaar is vir toetse nie. Hy sal dus steeds die mantel vir SA snelboulers dra.