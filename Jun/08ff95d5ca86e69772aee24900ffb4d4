DIE minister van gesondheid, dr. Zweli Mkhize, sê die nuwe corona-virus moet eers in die Wes-Kaap oorwin word. Dié provinsie is die brandpunt van die Covid-19-uitbreking– 65% van alle infeksies kom hier voor, en ook die meeste sterfgevalle. Luidens die jongste syfers is daar meer as 22 000 infeksies in die provinsie en 521 sterfgevalle. Mkhize is in die Wes-Kaap – voor pres. Cyril Ramaphosa se besoek – om te kyk hoe die provinsiale regering se stryd teen die corona-virus vorder. Volgens Mkhize is daar net een plan om landwyd teen die virus te fight en die Wes-Kaap gebruik dieselfde plan. Mkhize het gister die veldhospitaal in die Kaapstadse Internasionale Konferensiesentrum (CTICC) in die middestad besoek. Dit het plek vir 800 beddens. Daarna het hy ’n tydelike hospitaal in Khayelitsha en een in Brackenfell besoek. Die minister sê hy is bly om te sien hoe goed die Wes-Kaap vir Covid-19 voorberei is. Mkhize voeg by: “Die Wes-Kaap is letterlik nou die episentrum. Dit het 65% van alle infeksies. “Ons wil die Wes-Kaap soveel moontlik aandag gee, want dis hier waar ons die uitbreking van die virus moet oorwin. “Ons het hierheen gekom om te sien wat gedoen word om dié doel ’n realiteit te maak. “Ons is daar as support benodig word vir die voortsetting van die stryd teen die virus. “Ons is bly om te sien dat daar reeds so baie werk gedoen is.” Mkhize sê hy is tevrede met die voorbereidings wat gedoen is in die geval van ’n hoë toename in die getal infeksies in die provinsie. Hy het juis na die Wes-Kaap gekom om na die gereedheid te kom kyk en toe te sien dat dieselfde strategie in ander provinsies gevolg word. Dr. Nomafrench Mbombo, provinsiale gesondheidsminister, Bonginkosi Madikizela, provinsiale minister van vervoer, sowel as premier Alan Winde het Mkhize vergesel.