CHLOE Collins se gees is nie gebreek nie. Ná ’n jaar in aanhouding in die Midde-Ooste is sy uiteindelik tuis. Al moes dié mooi jong vrou van Kraaifontein ’n jaar van haar lewe in ’n vreemde land in aanhouding slyt, sê hul woordvoerder, Si­mone Carolissen, Collins het steeds met ’n smile in die land aangekom. “Die eerste ding wat sy gedoen het, was om ’n lang, warm bubble bath te vat,” vertel Carolissen. Collins (23) is sedert 9 Mei laas jaar in Oman aangehou. Sy het uiteindelik drie dae gelede veilig in Suid-Afrika geland. Collins sou in Oman se hoofstad, Muscat, in die hospitality-bedryf gaan werk het. Maar skaars ’n week ná haar aankoms in die land is sy gearresteer nadat haar jonger broer na bewering in die Midde-Ooste gesoek is vir ’n taxidrywer se moord. Die broer se werkgewer het die familie ingelig dat hul seun huis toe moet kom, aangesien hy ’n mental break­down gehad het. In Suid-Afrika is skisofrenie by hom gediagnoseer. Collins het die grootste deel van die jaar in aanhouding deurgemaak sonder om te weet hoekom sy nie huis toe mag gaan nie. Volgens Carolissen sou niks moontlik gewees het sonder die ondersteuning van Suid-Afrikaners wat heeltyd gelobby het dat sy terugkom na Suid-Afrika nie. “Ons bedank almal uit die diepte van ons hart dat julle nooit moed opgegee het nie en bid vir die rykste seëninge van God vir u, sowel as u geliefdes. “Ons wil ook vir die Suid-Afrikaanse regering in die besonder bedank vir sy hulp en ondersteuning.” Intussen moet Collins vir 14 dae onder kwarantyn bly soos almal wat van die buiteland in die land inkom. Sy vervolg: “Terwyl ons nog vir die uitspraak van die hof oor haar saak wag, is ons in kennis gestel dat Chloe skuldig bevind is aan die kennis van haar broer se terugkering na die land nadat hy na bewering ’n persoon van belang in die land was. “Sy is tot een jaar gevangenisstraf gevonnis.” Die familie sal ook later ’n besluit maak of hulle teen die uitspraak in Oman gaan appelleer. “Ons fokus is tans op Chloe se gesondheid en veiligheid. “Dit gaan nog tyd vat om haar deur die genesings­proses te sit en sy gaan ook traumaberading ondergaan.” Carolissen bevestig ook dat Chloe met die media sal gesels sodra sy gereed is daarvoor. “Dis op haar tyd, wanneer sy gereed is. Maar sy sál dit doen en tot daai tyd vra ons dat almal haar privaatheid respekteer.”