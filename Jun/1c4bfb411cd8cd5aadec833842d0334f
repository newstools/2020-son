MET dié dat dit lyk of die corona-virus-pandemie erger word in die Oos-Kaap, kan Chippa United moontlik die Baai vir Oos-Londen verruil. Die Chilli Boys is steeds op soek na ’n nuwe tuiste om die huidige Premier-sokkerliga (PSL)-seisoen by af te handel of vir volgende seisoen. Dis omdat die Nelson Mandelabaai-stadion (NMS) omskep is in ’n tydelike hospitaal om van die Baai se Covid-19-pa­siënte te versorg. Luidens news24.com word byna 6 000 sterftes verwag in die volgende drie maande. Verder sê die berig die provinsie het nie die vermoë om die pandemie te beheer nie. So, dit blyk dat die NMS lank onbeskikbaar gaan wees vir enige sport. Daarom het Chippa reeds begin kyk na alternatiewe planne vir die toekoms. Die Chilli Boys speel natuurlik van hul tuiswedstryde in die Sisa Duka­she-stadion in Oos-Londen. Daar was ook al sprake dat die klub hom permanent daar wil gaan stig. Dis geen geheim nie dat die Sisa Dukashe, anders as die NMS, amper elke keer gevul word wanneer Chippa daar speel. Natuurlik hoef spanne nie in hierdie stadium enigsins oor toeskouers te worry nie. Oorsese sokker is reeds hervat, maar sonder toeskouers in die sta­dions. Dit lyk of die PSL tot dusver Europese ligas se voorbeeld volg. So, as hy die go-ahead kry by Safa, die Suid-Afrikaanse sokkerbeheerliggaam, sal hy die seisoen dus ook heel moontlik sonder toeskouers voltooi. Chippa se verteenwoordiger, Lukhanyo Mzinzi, sê hulle oorweeg ander moontlike plekke. Mzinzi voeg by: “Die Wolfson- en Madibaz-stadion is moontlikhede wat ons oorweeg, maar ons wil die beste besluit maak vir die provinsie en die span. “So, sodra ons weet wanneer sokker hervat, sal ons besluit.”