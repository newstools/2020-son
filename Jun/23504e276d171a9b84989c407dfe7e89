DIE vier beoordelaars wat ons volgende Mej. Suid-Afrika gaan kies, is hierdie week aankondig. Die vier vroue is die voormalige Mejj. Suid-Afrika Liesl Laurie (2015), Adè van Heerden (2017) en Bokang Montjane-Tshabalala (2010) en die radio-en- TV-persoonlikheid Anele Mdoda. Die vier beoordelaars is tans besig om deur 2 500 aansoeke te ploeg. Luidens ’n persverklaring is dit ’n rekordgetal aansoeke vir die skoonheidskompetisie. Vir die eerste ronde van die kompetisie moet die beoordelaars 35 deelnemers uit daai 2 500 aansoeke kies. Dié uitverkorenes gaan dan deelneem aan ’n ronde van virtuele (blameer Corona!) onderhoude. Ná hierdie ronde gaan die top-16-finaliste aan Mzansi bekend gemaak word. Anele, wat op die paneel was wat die voormalige Mej. Wêreld Rolene Strauss en Mej. Heelal, Zozibini Tunzi, gekies het, sê sy voel geen druk om die volgende internasionale wenner te vind nie. “Dit gaan nie oor die judges nie. Dit gaan oor die vertroue wat die meisies in hulself het. Ons dien net as ’n klankbord, die kroon vind self die deelnemer terwyl sy daarvoor soek.” Maar presies waarvoor soek die beoordelaars in ’n potensiële Mej. Suid-Afrika? Anele verduidelik: “Ek het nog altyd uitgekyk vir egtheid en iemand wat weet wie sy is. “Ek het dit gesien met Rolene toe sy gevra is wat sy aan die Mej. SA-proses wil verander. Sy was so vol selfvertroue en reg om ander te help. Ek het dit ook gesien met Zozi toe sy instap en ons almal se hande vat en ietwat van ’n buiging gee om haar respek te betoon.” Die voormalige Mej. Suid-Afrika Liesl Laurie sê hierdie jaar se entries is van ’n baie hoë kaliber. Sy sê: “Die kompetisie het so baie verander sedert ek in 2015 aansoek gedoen het. Die diversiteit en verteenwoordiging maak my so opgewonde om deel te wees van dié ongelooflike brand.”