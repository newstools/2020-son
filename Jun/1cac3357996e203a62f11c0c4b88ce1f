VLAK 3-REGULASIES het gister ingeskop en omdat al hoe meer mense terugkeer werk toe, word verwag dat die druk op publieke vervoer sal toeneem. Volgens Bonginkosi Madikizela, provinsiale minister van vervoer en openbare werke, is dit belangrik dat alle verskaffers van publieke vervoer die vlak 3-regulasies nakom. Social distancing is noodsaaklik. Die opening van skole en die terugkeer van sekere studente na tersiêre instansies beteken ook dat reëls in plek moet wees vir hul veilige vervoer. Beperkings op tydskedules vir publieke vervoer is opgeskort, maar daar is steeds beperkings op die getal passasiers: In alle voertuie moet handreiniger wees en drywers en marshals moet te alle tye ’n masker dra. Alle voertuie moet gereeld skoongemaak word. As passasiers enige oortreding van die regulasies sien, kan hulle die USSD- kode *134*234# tolvry bel. Die nuwe regulasies beteken ook meer voertuie op die paaie. Dus is daar ’n opheffing van alle sekondêre padblokkades in die metro sodat spietkops op publieke vervoer kan fokus. Vandeesweek gaan daar ook gekonsentreer word op die taktiese plan van die Wes-Kaapse verkeerswetstoepassers deur baie sigbare patrollies en ontplooiing, die vervoer van leerders, openbare vervoer en vragvervoer. Daar sal ook gekonsentreer word op speeding en weegbrug-aktiwiteite, asook voertuig- en drywerkapasiteit en wetstoepassing wat voetgangers betref. Omdat die drankwinkels weer oop is, gaan daar beslis ook op dronkbestuur gefokus word.