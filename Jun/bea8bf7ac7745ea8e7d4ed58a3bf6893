DIE tabakreus British American Tobacco (BAT) het reeds bestellings begin neem van plekke wat entjies verkoop. Dis in afwagting op die groot dag wanneer die slotte eindelik oopskuif en die verbod op die verkoop van tabakprodukte gelig word. Die firma sê hy gaan geen aflewerings doen totdat verkope weer toegelaat word nie. Intussen bespiegel al hoe meer rokers dat die groot dag nou naby is. Die rokers wys daarop dat entjie-smouse wat die afgelope drie maande met die hoë pryse van fake entjies bloedgeld uit hulle getap het, ewe skielik hul pryse verlaag het. In die hartjie van die lockdown het arme desperate rokers tot R230 vir ’n pakkie rookgoed betaal. Twakkies Vanuit Atlantis spog ’n roker dat hy gister net R60 betaal het. So het ’n man van Potchefstroom ook aan Son genoem hy betaal deesdae daar in Noordwes net R50 vir sy fake twakkies. Wat geharde rokers in dié tyd wel ervaar het, is dat hulle in die afwesigheid van ’n keuse in brand-prostitute ontaard het. Jy vat wat jy kry sonder om te redekawel dat so en so ’n sigaret nie lekker rook nie. Johnny Moloto, hoof van eksterne sake by BAT, sê die maatskappy wil in ’n posisie wees om sy klante en verbruikers beter te kan dien. Die SA verbod op tabakverkope is al drie maande van krag en handelaars is al gretig­ om hul voorraad tabakprodukte aan te vul. Gereël Maar met die verloop van die drie maande het rokers ook al hul moses teëgekom. Hulle wil nie weer verniet happy raak en dan haal die entjie-antie haar masker af en steek weer ’n stokkie voor hul joy nie. Een handelaar wat vas glo verkope gaan weer op 1 Julie gewettig word, het gister aan Business Insider SA gesê hulle het reeds ekstra kassiere, kleingeld en sekuriteit vir daai dag gereël. Hy sê hulle verwag rokers gaan na hulle stroom net soos die dag toe die verbod op alkohol opgehef is. “Ek bid net dat ons sal kan byhou,” voeg hy by.