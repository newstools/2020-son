’N FAMILIE van Heideveld soek antwoorde nadat hul lewenslustige ma ná twee suksesvolle operasies in die Melomed Gatesville-hospitaal skielik aan Covid-19 oorlede is. Clara Solomons (77) is op 25 Mei dood. Haar jongste dogter, Bernita Smith (44), sê hul ma was nog baie vibrant vir haar ouderdom en sy was nie ’n siekerige mens nie. Smith vertel sy het haar ma hospitaal toe geneem toe haar ma bloeding in haar stoelgang gehad het. By die hospitaal is hulle ingelig haar ma het maagkanker in die beginfase. Toe Solomons op 7 Mei by die teater moes ingaan, moes hulle eers wag vir die Covid-19-uitslae. Sy is 8 Mei geopereer. Hulle is later ingelig dat Solomons negatief getoets is vir Covid-19. “Haar eerste operasie was suksesvol. Maar sy het my die Woensdag daarna gebel en gesê ek moet haar kom haal by die hospitaal, want sy was ongelukkig oor die treatment. Terwyl ons nog gepraat het, het sy begin opgooi,” vertel Smith. Sy noem sy het die hospitaal daarna gebel en wou weet wat is fout. Hulle het verduidelik dat hulle nog ’n operasie moes doen. Ná die eerste operasie was Solomons die hele tyd in die waakeenheid van die hospitaal. Smith sê die hospitaal het laat weet die tweede operasie was ook suksesvol en dat haar ma by haar volle bewussyn is. Beskerm Maar twee dae later, op 21 Mei, het Smith ’n SMS van Pathcare gekry met ’n positiewe uitslag vir Covid-19. “Niemand van die hospitaal het ons enige iets laat weet nie. Ek moes hulle bel.” Die Maandag ná die SMS het haar ma aan Covid-19 afgesterf. “Ons het my ma so beskerm by die huis, reeds oor haar ouderdom. Vir die klomp geld wat ons hulle betaal het, het ons verwag dat hulle mooi na my ma sou kyk.” Smith sê hulle is deur die hospitaal aangesê om die ondernemer in te lig dat haar ma se dood ’n Covid-19-geval is. “Die doodsertifikaat het aangedui my ma is aan natuurlike oorsake dood.” Sy sê hulle het voortgegaan met die begrafnis asof dit ’n Covid-19-geval is. “Ons is 8 kinders, 18 kleinkinders en 11 agterkleinkinders. Net 10 van ons is by die begrafnis toegelaat. Ons is nie eens tot by haar graf toegelaat nie. Dit was die koudste vaarwel nog.” Shaafee Hendricks van die hospitaal se regsafdeling sê die dokter was beslis die oorsaak van dood en nie die hospitaal nie. “Die dokters praktiseer onafhanklik. Die dokter het op die doodsertifikaat die oorsaak van dood as natuurlike oorsake aangedui. “As iemand aan Covid-19 sterf, moet dit so aangedui word.” Hy sê verder dat Melomed Gatesville nie ’n toetssentrum vir Covid-19 is nie en die toetse word ook nie deur die hospitaal gedoen nie. Hendricks voeg by dat die hospitaal eers verdere antwoorde kan gee indien Son die naam van die personeellid kan verskaf wat die familie oor hul ma se dood ingelig het. Guns Sedert Son se navraag aan die hospitaal het hulle Smith ook intussen gekontak. “Dis nou meer as ’n maand ná my klagte. Hulle het ons nie ’n guns gedoen om my ma te behandel nie. “Ons sit nog met die rekeninge. Ons soek antwoorde.”