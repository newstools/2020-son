DIE werkers van Pepclo in Parow wat hulle weens positiewe gevalle van Covid-19 by die fabriek by die huis geïsoleer het, sit nou sonder betaling. Die fabriekswerkers het sowat drie weke gelede op die perseel betoog oor die bestuur volgens hulle nie genoeg doen om hulle te beskerm nie. Vier mense is toe positief getoets. Volgens Pepclo is daar nou al 24 mense positief getoets vir die gevreesde virus. Die werkers sê elke keer as een van hul kollegas positief getoets word, moet diegene wat in noue kontak met die persoon gewerk het, vir twee weke in isolasie gaan. Die werkers was geskok toe hulle uitvind dat hulle vir die eerste week minder as die helfte van hul salaris gekry het. “Vir die tweede week is ons glad nie betaal nie. Ons het nie eens ’n verduideliking gekry nie. Niemand van ons wil nou meer in isolasie gaan nie,” sê ’n werker. Pepclo sê op sy beurt sy werkers is lede van die klere­vervaardigings­bedryf. Dit val onder die nasionale bedingingsraad. “Volgens die nasionale bedingingsraad is daar ’n ooreenkoms in plek wat bepaal dat diegene wat nie werk nie, nie betaal word nie.” Pepclo sê hy het deur die sewe weke van die inperking ál sy werkers betaal. “Soos wat die virus verder versprei, word daar van meer mense verwag om in isolasie te gaan. “Ons het en sal voortgaan om ons mense in te lig oor die impak wat dit op hul betaling sal hê. “Ons staan 100% by die ooreenkoms van die nasionale bedingingsraad.” Altesaam 5 van die 24 werkers wat positief getoets is, het herstel en het intussen terug­gekeer werk toe.