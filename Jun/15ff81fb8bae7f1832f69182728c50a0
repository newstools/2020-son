VIER inwoners van Bonteheuwel is na verneem word sover aan Covid-19 dood. Volgens rdl. Angus McKenzie is die slagoffers twee mans en twee vroue. Twee van hulle is bejaardes – ’n 62-jarige vrou en ’n 88-jarige man. Die ander is ’n 32-jarige vrou en ’n 49-jarige man. Die 49-jarige man is Sondagaand dood en die 32-jarige vrou is Vrydag oorlede. Die 62-jarige vrou is verlede Donderdag ná twee weke in die hospitaal oorlede. Die 88-jarige man het ook Donderdag afgesterf. Dit is egter nie alles doom en gloom vir Bonteheuwel se Covid-19-gevalle nie. ’n Bejaarde inwoner wat ook positief daarvoor getoets is , het ten volle herstel. Nog ’n vrou wat die virus by haar werk opgedoen het, het ook herstel. Volgens McKenzie is dit ’n groot skok vir die inwoners van Bonteheuwel, maar ook ’n duur les om te besef dat die virus ’n werklikheid in hul midde is. McKenzie sê: “As ons nie wakker skrik en ons gedrag verander nie, gaan dit net vererger. “Ek doen ’n beroep op die inwoners om die nodige voorsorgmaatreëls te gehoorsaam en sodoende te voorkom dat nog mense met die virus besmet word.” Volgens McKenzie het die getal inwoners van Bonteheuwel wat sover Covid-19 gehad het verlede week op 40 gestaan. Hy het sy meegevoel met die families van die oorledenes uitgespreek.