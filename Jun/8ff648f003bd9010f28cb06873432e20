DAAR’S te min beddens vir die Covid-19-siekes in die provinsie. En twee tragiese sterftes het twee families met vrae gelaat. Intussen word ’n local hospitaal beskryf as ’n plek waar die dood saam met jou stap. En rokers moet hoor hulle sal vir ’n email moet wag voordat hulle sal weet of hulle weer entjies kan koop, al dan nie. Kyk wat nóg dié week op die corona-virus frontline gebeur het: Past. Peter Stevenson van die Ra­pha Pentecostal International Ministries in Elsies sê hulle het hul eerste diens Sondag 09:00 gehou. Dis ná twee maande van geen dienste onder lockdown nie. Sy familie sê dis ’n easy way out wat dokters gebruik. Hulle voel hy is nie aan die virus dood nie, so hulle moet hom kan groet. Maar ons berig ook van die Tygerberg-hospitaal wat beskryf is as ’n death zone. Só het ’n vakbondleier die plek beskryf by die roudiens van die nurse Thokozani Makaula. Sy sou Maandag 48 geword het, maar het verlede Dinsdag aan die virus gesterf. Die familie van Joshua Saayman (62) het eers ’n week ná sy dood uitgevind hy het in daai hospitaal gesterf. Ons berig ook verder dat die volbank regters in die Noord-Gautengse hooggeregshof nie ’n uitspraak gemaak het in die saak van die Fair Trade Independent Tobacco Association (Fita) teen die minister van samewerkende regering, Nkosazana Dlamini-Zuma, se verbod op twak nie. Ronald Bantom, hoof van die Kasselsvlei Comprehensive Hoërskool in Bellville-Suid, is ’n diabeet met chroniese hoë bloeddruk – en ’n Covid-19 survivor. Hy is meer as ’n week gelede ontslaan uit die Netcare Kuilsrivier- hospitaal, waar hy die virus laat les opsê het. Maar Faizel Adam, die gewilde coach van die Westelike Provinsie se Cravenweek-span en onnie by die Hoërskool Florida in Ravens­mead, was nie so gelukkig nie. Adams is Woensdag op sy 50ste verjaardag weens die virus oorlede.