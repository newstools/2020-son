’N PETISIE van meer as 150 inwoners kon nie daarin slaag om ’n man van Lutzville wat skuldig bevind is aan die sek­suele aanranding van sy eie kind, agter tralies te hou nie. Die man, ’n algemene werker by die plaaslike polisie, is vroeër dié jaar aan twee aanklagte van seksuele aanranding skuldig bevind. Sy borgtog is egter verleng tot Julie vir vonnisverrigtinge. Laas Vrydag het die man weer in die plaaslike hof voorgekom nadat hy versuim het om ’n protection order teen hom na te kom. Hy is ook aangekla van aanranding. Hy het om borgtog aansoek gedoen. Eric Ntabazalila, ’n woordvoerder van die nasionale vervolgingsgesag, sê die staat het die bail teengestaan en aan die hof voorgehou dat die man se vrylating ’n gevaar inhou vir die getuies en dat sy eie lewe in gevaar is. “As deel van haar betoë het Aanisah Gaffoor, die staatsaanklaer, ook ’n affidavit van die ondersoekbeampte, ’n verklaring van die klaagster en ’n petition met 155 name van mense wat die borgtog teenstaan, ingedien.” Die man is egter steeds op borgtog van R1 000 vrygelaat. Sy borgtogvoorwaardes is ook aangepas. Hy mag nie meer in Lutzville woon nie en hy mag geen kontak met die klaers maak nie. Hy is toegelaat om sy klere en ander noodsaaklikhede by sy woonplek in Lutzville te gaan haal, maar hy moet deur ’n polisiebeampte begelei word. Hy word ook toegelaat om te gaan werk, maar hy mag nie enigsins die perseel verlaat nie. Van die inwoners wat die ma en dogter by die hof ondersteun het, sê hulle word nou geterroriseer deur die man en sy vriende. “Jy sal sweer die man is untouchable. Hy bly die tronk ontduik. “Ons weet nie of dit is omdat hy vriende met die wetstoepassers is of wat dit is nie.” Hulle is selfs bang om na die polisiestasie te gaan omdat hulle bang is om in hom vas te loop. Kol. Andrè Traut, polisiewoordvoerder, sê die publiek hoef nie vir hul veiligheid te vrees nie. “Die veiligheid van die publiek­ is die polisie se verantwoordelikheid.” Hy sê ’n interne dissiplinêre ondersoek is begin. “Ons kan nie die besonderhede bekend maak nie.”