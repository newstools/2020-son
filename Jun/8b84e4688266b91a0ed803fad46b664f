“SKOLE behoort nie aan die departement van onderwys nie; hulle behoort aan die gemeenskap,” knor ongelukkiges. Vir die lede van 21 skoolbeheerliggame in die Paarl en Wellington beteken dit dat hulle sake in eie hande gaan neem om hul kinders te beskerm. Pieter Julies is die Wes-Kaapse voorsitter van die nasionale vereniging van skoolbeheerliggame en voorsitter van die beheerliggame van circuit 3. Hy sê hulle het nog geen reaksie gekry op die ope brief wat hulle Saterdag aan die hoof van onderwys gestuur en openbaar gemaak het nie. “As hulle nie teen Vrydag reageer nie, gaan ons verdere stappe doen om ons kinders te beskerm. Ons sal die skool sluit,” sê Julies. Die ope brief is gesamentlik deur 21 beheerliggame openbaar gemaak. In die brief vra hulle die Wes-Kaapse onderwysdepartement (WKOD) onder meer wie verantwoordelikheid gaan aanvaar as ’n kind aan Covid-19 sterf terwyl hulle op skool is. Dit is die tweede brief wat die beheerliggaam saamgestel het, maar dis die eerste een wat hulle gesamentlik aan die departement gerig het. Son het gister berig die skrywers gee in die brief toe dat beheerliggame nie die reg het om ’n skool te sluit nie. Hulle sê dít is nie in dispuut nie, maar hulle vra die WKOD om sy besluit te heroorweeg. Die beheerliggame versoek ook dat skole gesluit gehou word totdat die land na lockdown vlak 1 beweeg. Hulle vra ’n alternatiewe onderrigmetode vir leerders. Julies sê gister dit voel asof die departement hulle ignoreer omdat daar nog geen reaksie op die ope brief was nie. Hanteer “Ons kan nie toelaat dat ons geïgnoreer word nie. Dis hartseer dat ons goed genoeg is vir aspekte soos dissipline-handhawing, dissiplinêre verhore en baie ander aspekte, maar dit kom voor of ons nie goed genoeg is vir terugvoer nie,” sê Julies. Bronagh Hammond, ’n woordvoerder van die WKOD, sê: “Die WKOD sal die brief hanteer en daarop reageer. Die terugvoer is nog nie aan die partye gestuur nie.” Hammond het ook Maandag benadruk dat dit buite die mandaat en funksie van ’n beheerliggaam val om ’n skool te sluit. “Hierdie gesag lê by die departementshoof.” Julies sê die polisie kan hulle nie toekap as hulle die hekke van die skole sluit nie. “Die skole behoort aan die gemeenskap en ons is lede van die gemeenskap. Skoolhoofde moet ook onthou dat ons fight nie met hulle is nie, maar die WKOD.” Aansoeke Intussen het die WKOD ’n maand gelede die datums vir die 2021-toelatingsproses in die Wes-Kaap aangekondig. Hulle is nou in die eerste fase van aansoeke en ouers sal na verwagting eersdaags uitslae kry. Volgens Debbie Schäfer, Wes-Kaapse minister van onderwys, is dit belangrik dat ouers hul aanbod vir ’n plek teen 3 Julie 2020 aanvaar. Eintlik is dit hoe gouer, hoe beter sodat skole kan bepaal hoe vol hulle is. “Ouers kan aansoeke aanlyn rig en hul finale keuse bevestig of hulle kan ’n bevestigingsbrief ingee by die skool waar hul aansoek suksesvol was,” sê Schäfer.