DIE Suid-Afrikaanse Rugbyunie (Saru) het die nuus verwelkom dat rugbyspelers die groen lig gegee is om weer te begin oefen. Professionele sportspanne kan van vandag af in vlak 3 van die nasionale lockdown amptelik weer in aksie op die oefenveld wees. Nathi Mthe­thwa, die minister van sport, het dié aankondiging Saterdag tydens ’n inligtingsessie gedoen toe hy oor die departement se Covid-19-hulpfonds gepraat het. Mthethwa het aangekondig dat professionele kontaksport – wat rugby insluit – voortaan op ’n beheerde manier toegelaat sal word. Professionele sportsoorte waar daar geen kontak tussen deelnemers is nie, het intussen die groen lig gekry om aan die gang te kom. Alle professionele sportspanne en -administrateurs wat nou wil oefen of speel, het 14 dae om hul voorstelle aan die regering voor te lê. Hulle sal prosedures in plek moet stel om die spelers en beamptes se veiligheid te verseker. Jurie Roux, uitvoerende hoof van SA Rugby, het in die verklaring gesê: “Dít is die nuus wat die sport gewag het om te hoor. “Dit stel ons in staat om die voorbereidings vir ’n uiteindelike terugkeer tot die spel van stapel te stuur. “Ons het vyf weke gelede ’n uitgebreide, gefaseerde terugkeer-tot-speel-protokol-dokument by die departement ingedien en ons is gereed om onmiddellik met die mediese toetse van spelers te begin. “Ons sal meer duidelikheid by die departement kry oor die toepassing van die riglyne en hoe om met kontak-oefening te werk te gaan,” het hy bygevoeg. John Dobson, Stormer-breier, het aan Son bevestig spelers sal vandeesweek toegelaat word om in groepies van vyf in die Sentrum vir Uitnemendheid in Bellville te oefen. Die Stormers se spelers sal nie met die bal op die veld oefen nie. Hulle sal mediese toetse ondergaan en werk in die gimnasium doen.