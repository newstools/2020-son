Die laaste rektor van die Onderwyskollege Suid-Kaapland (OKSK) in Oudtshoorn, Lionel Tait (76), is Dinsdag 26 Mei in ’n hospitaal in George oorlede en word môre vanuit die Verenigende Gereformeerde Kerk in Oudtshoorn begrawe. Tait, ’n boorling van Kimberley, was van 1982 tot die sluiting van die kollege in 1996 aan die stuur daarvan. Hy was tot sy dood sekretaris van die Oudtshoorn Rotariërs en ook oud-president en voormalige assistent-goewerneur van die Rota­riërs in die Suid-Kaap. Volgens die president van die Oudtshoorn Rotariërs, Schalk le Roux, was hy ’n besonderse, gerespekteerde mens vir wie almal by die Rotariërs baie lief was. Hy laat sy vrou, Dulary, sy seuns Virl en Lyle, hul gades, drie kleinkinders, asook twee broers en ’n suster agter.