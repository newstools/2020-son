COVID-19 het nou ook die oorhandiging van huise uitgestel. Huise sou by die Vlakkeland-terrein in die Paarl aan begunstigdes oorhandig word. Dis egter uitgestel na een van die werkers positief vir Covid-19 getoets het. Tertius Simmers, die Wes-Kaapse minister van behuising, sê: "Dit is met hartseer dat ons verneem het van 'n Covid-19 verwante sterfte van een van die werkers van 'n kontrakteur op die Vlakkeland-konstruksie-terrein in die Paarl." Daar sou aanvanklik meer as 50 huiseenhede oorhandig word. "Ongelukkig word hierdie tot verdere kennisgewing uitgestel." In 'n verklaring sê die provinsiale departement dat die terrein ook tot 10 Junie gesluit sal wees. "Werkers wat op die terrein werk en in kontak was met die werker word gevra om te self-isoleer. En indien hulle simptome toon om te gaan vir 'n toets."