DIE cops ondersoek ’n dubbele moordsaak nadat ’n man en vrou in Vrygrond doodgeskiet is Die voorval het Saterdag 12:00 in Vuyostraat plaasgevind. Volgens kapt. FC van Wyk, ’n polisiewoordvoerder is ’n 38-jarige man en 45-jarige vrou voor hul kamer doodgeskiet. “Niemand is nog in hegtenis geneem nie,” sê hy. Mense met inligting kan die Stop Misdaad-lyn by 08600 10111 bel. Albert Fritz, die minister van gemeenskapsveiligheid in die Wes-Kaap, sê die doel van die provinsie se veiligheidsplan is om die moordsyfer oor die volgende 10 jaar te halveer. Fritz sê as gevolg van die Covid-19-pandemie was ’n verskuiwing in die ontplooiingsmetodologie van die beamptes genoodsaak. “Gevolglik verskuif ons beamptes na geteikende hotspots wat terselfdertyd misdaad sal pak. Hy sê wetstoepassers sal voortgaan om by padblokkades te help en te reageer op Covid-19-klagtes. Hulle sal kennisgewings of boetes uitreik, arrestasies doen en sosiale distansiëring in die hotspots aanmoedig. Fritz sê vanaf 25 Mei tot 31 Mei het hulle begin om wetstoepassers van die Leap­-program te ontplooi in die geteikende Covid-19-hotspots, waaronder Tygerberg, die subdistrik Wes, Khayelitsha en Klipfontein tel. In dié kort periode het hulle aandag gegee aan 19 klagtes, 6 padblokkades gehad, 816 mense gestop en deursoek, 33 voertuie deursoek en 380 boetes en kennisgewings uitgereik. Hulle het sewe arrestasies uitgevoer wat verband hou met die besit van en handel in dwelms, besit van gesteelde goedere en die besit van ’n onwettige vuurwapen en ammunisie.