DIE polisie soek die gemeenskap se hulp nadat ’n 46-jarige fietsryer van sy peperduur bergfiets ter waarde van R150 000 beroof is. Die voorval het Saterdagoggend vroeg in Victoria-weg in Walmer gebeur. Kapt. Sandra Janse van Rensburg, ’n polisiewoordvoerder, verduidelik die klaer het omstreeks 06:00 in die rigting van Marine-rylaan, Schoenmakerskop, gery. Toe die slagoffer in Victoria-weg in Walmer ry, het hy twee mans in sy rigting aangedraf sien kom. Janse van Rensburg sê toe die klaer verby die mans wou ry, het hulle hom van sy fiets afgestoot. Volgens Janse van Rensburg het die twee boosdoeners hom van sy swart Specialized S Works-bergfiets, ’n Garmin-horlosie, ’n fietskoplig en ’n paar fietsryskoene beroof. Die klaer het ná die voorval na die polisiestasie gestap­ en die voorval aangemeld. Die slagoffer het ligte beserings aan sy arms opgedoen. Speurders van die Walmer-polisiestasie vra nou die hulp van tweedehandse handelaars en die gemeenskap om op die uitkyk te wees vir enigeen wat die gesteelde eiendom probeer verkoop. Enige een met meer inligting­ oor die voorval kan speur-lt.kol. Melody Oranje by 082 441 8505 bel. Hulle kan ook die Stop Misdaad-lyn kontak by 086 001 0111 of hul naaste polisiestasie bel. Alle inligting is streng vertroulik en inbellers het die reg om anoniem te bly.