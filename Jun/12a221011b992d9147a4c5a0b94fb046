IN PLAAS van gelukwensings vir hul 21ste huweliksherdenking, moet ’n egpaar van Retreat se dogter nou boodskappe van medelye ontvang. Dít nadat albei haar ouers op een dag weens Covid-19-komplikasies gesterf het. Barry (48) en Heidi Volk­wijn (43) is albei op Saterdag 20 Junie in die Mediclinic Constantiaberg oorlede. “Barry is die oggend oorlede en Heidi later die middag,” vertel Heidi se suster Berenice Sias (50). Sias sê die Volkwijns het op 6 Junie siek begin voel. “Hulle almal het vroeë simptome getoon. Maandag het Barry hom eerste laat toets. Sy uitslae het sommer die dag daarna gekom. Hy was positief vir Covid-19.” “Barry is die Woensdag in die hospitaal opgeneem nadat hy swaar begin asemhaal het. “Heidi en hul dogter Amy (19) het hulle ook intussen laat toets. Heidi het eerste haar uitslae gekry, en toe Amy. “Hulle albei is ook positief getoets.” Sias sê Barry het nie beter geword nie en is later op ’n ventilator gesit. Op 12 Junie is Heidi ook in dieselfde hospitaal opgeneem. “Hulle was gesonde mense en het niks kwale gehad nie. Heidi was ’n diabeet, maar sy het mooi na haarself gekyk. “Barry was ’n gesondheidswerker. Hy was baie versigtig en dit weet ek. “Ek glo nie hy het die virus by die werk opgetel nie.” Heidi, wat van haar tienerjare af blind is, was die bestuurder van die League of Friends of the Blind (LOFOB) se kinder- en jeug-afdeling. Barry het ook voorheen daar gewerk en dit is waar hulle ontmoet het. Sias sê toe die hospitaal haar Saterdag bel met die nuus dat Barry dood is, het sy persoonlik vir Amy gaan besoek om die nuus oor te dra. “Ek was by haar toe die hospitaal bel om haar te vra of sy dalk haar ma sou wou besoek. Ons het ingestem en het Heidi gaan sien. Sy was aan ’n ventilator gekoppel en was nie by haar bewussyn nie.” Sy vertel dat Amy met haar ma gesels het en haar hand en kop gestreel het. “Tien minute nadat ons die hospitaal verlaat het, het hulle gebel om te sê Heidi het dit nie gemaak nie. “Ek is bly die hospitaal het die vergunning gemaak vir ons om te kon groet.” Sias sê die Volkwijn-egpaar se 21ste huweliksherdenking was op 19 Junie. “Dit was ook my 50ste verjaardag. Daar was niks vieringe nie. Die laaste vieringe wat ons gehad het, was met Amy se verjaardag op 15 Maart. Dit was ook die laaste wat ons mekaar as ’n familie gesien het.” Sibbes Sy sê sy en haar suster was baie close en het mekaar voor die uitbreek van die pandemie elke week gesien omdat hulle die enigste twee sibbes in die Kaap was. Die ander vier woon in Port Elizabeth. “Sy was my beste vriendin, my suster, my alles. As ek nou daaraan dink, wonder ek of dit die moeite werd was om van mekaar af weg te bly in dié tyd, want nou het ons haar in elk geval verloor. Maar wat kan ons doen as dit die Here se wil was om hulle altwee op een dag te vat?” Die egpaar word op 4 Julie begrawe – ná Amy se isolasie-tydperk. “Die hele besigheid is ’n koue saak. Amy is ’n baie sterk mens, maar sy moet daar wees om haar ouers te groet,” sê Sias.