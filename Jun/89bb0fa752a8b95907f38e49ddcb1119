MEER as 7,7 miljoen mense wêreldwyd is al as Covid-19-positief bevestig. Van hulle het 3,9 miljoen herstel en 10% het weens Covid-19 gesterf. Net 2% van die 3,3 miljoen aktiewe gevalle is ernstig. Oor ’n periode van sewe dae het Suid-Afrika gister 18 493 nuwe gevalle en 446 Covid-19-verwante sterftes in dieselfde tydperk gehad. Van die meer as 61 900 gevalle was net meer as 25 500 gister aktief. Net 2% het weens Covid-19 gesterf. Van die 38 000 gevalle in die Wes-Kaap het meer as 25 400 herstel en net meer as 11 000 was aktief. Van hulle was net meer as 1 200 in die hospitaal en 240 was in die waakeenheid. Intussen sê dr. Keith Cloete, hoof van die Wes-Kaap se gesondheidsdepartement, daar is aansienlike vordering by die Nasionale Gesondheidslabrato­riumdienste om die agterstand uit te wis. “Teen Woensdag was die backlog net meer as 3 700 toetse, in vergelyking met sowat 27 000 op sy ergste.” Son op Sondag wou weet indien die agterstand meer as 14 dae is, waarom die toetse steeds gedoen word wanneer pasiënte waarskynlik al herstel het wanneer hulle hul uitslae ontvang. Bianca Capazorio, woordvoerder vir die Wes-Kaapse premier, Alan Winde, verduidelik: “Dié is waarom die toets-agterstand onder pres. Cyril Ramaphosa se aandag gebring is. “Dit is ook die rede vir die provinsie se risikotoetsstrategie, waar daar gefokus word op diegene wat ’n hoë risiko is, pasiënte in hospitale, gesondheidsorg­werkers en persone met onderliggende siektes.”