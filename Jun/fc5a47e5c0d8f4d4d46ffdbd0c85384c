RASSIE Erasmus het laas jaar aan al die transformasie-vereistes voldoen. Die voormalige Bok-breier het nie net in 2018 vir Siya Kolisi as die Bok-kaptein aangewys nie, daar was ses ander swart spelers in die span se 23-tal wat laas jaar die World Cup in Japan gewen het. Vyf van hulle was in die beginspan. Volgens Jurie Roux, uitvoerende hoof van die Suid-Afrikaanse Rugbyunie (Saru), is hulle in talle opsigte ver verby die 37 brandpunte (van die regering en Saskok) waaraan hy moes voldoen. Roux sê: “Ons is in meer as die helfte van daardie doelwitte al verby die teikens vir 2030. “Vanselfsprekend is ons verheug oor die 2030-mylpale, maar is ons in die geheel tevrede? “Ons benadering is om nie vooruitgang te vier nie, maar wel erkenning te gee. Die dag wanneer al die doelwitte deur die bank behaal is, kan dit gevier word.” Transformasie is, volgens Roux, altyd die eers­te punt op Saru se agenda. “Dit bekommer die mense buite Suid-Afrikaanse rugby veel meer as binne, want ons weet waarheen ons op pad is. “Dit is nie meer ’n kwessie nie en ons dink nie daaroor nie,” verduidelik Roux. Saru het gister in ’n verklaring bevestig dat sy transformasie-barometer van 59% sukses in 2018 laas jaar, in die eerste jaar van die organisasie se herfokusde Strategiese Transformasie-ontwikkelingsplan, tot 81% gespring het.