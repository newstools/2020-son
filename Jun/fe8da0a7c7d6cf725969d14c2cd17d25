NIEU-Seelandse rugbyondersteuners kan moontlik al op 13 Junie die openingsronde van Superrugby Aotearoa-wedstryde bywoon. Die verklaring van die Nieu-Seelandse premier, Jacinda Ardern, dat Nieu-Seeland reeds op 10 Junie na ’n waarskuwingvlak een kan beweeg, beteken dat daar ’n kans is dat sportliefhebbers toegelaat sal word om rugbywedstryde by te woon. Ardern het gister aan NewstalkZB gesê dat daar op volgende Maandag se kabinetsvergadering ’n besluit geneem kan word om binne 48 uur na vlak een te skuif. "Hierdie opsie sou Maandag (gister) op ’n kabinetsvergadering geopper word," het sy gesê. NZ Rugby en die vyf Superrugby-klubs, wat hulself daartoe verbind om ’n vars plaaslike kompetisie van tien weke te hou, het enige besluit deur die regering om beperkings te vergemaklik en die publiek in staat te stel om wedstryde by te woon, verwelkom. Die Highlanders sal na verwagting gasheer speel vir die Chiefs in die eerste wedstryd van Superrugby Aotearoa in Dunedin op 13 Junie. Die Blues speel teen die Hurricanes die volgende dag in Auckland. Verlede week het die voormalige All Blacks-vleuel Cory Jane, nou ’n hulpafrigter by die Hurricanes, gesê dat spelers gretig is om iets terug te gee aan getroue ondersteuners wat honger is vir rugby sedert dit in die middel van Maart uitgestel is. Jane het gesê: “Ek dink dit sal onwerklik wees as hulle ’n paar ondersteuners (na die stadion) kan kry. Ons het ’n moeilike tyd gehad, met baie mense, borge en lede wat duur betaal het vir Superrugby se uitstel. "Dit gee diegene wat getrou ondersteun ’n kans om ’n paar wedstryde te kyk." "Onder waarskuwingsvlak 1 word byeenkomste van 500 en meer toegelaat. Onder vlak twee is byeenkomste tot 100 mense beperk.