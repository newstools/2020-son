LIONEL Messi het nou net geen respek vir rekords nie – hy breek hulle jaar in en jaar uit. Sommer sy eie ook. Die klein Argentyn was weer op sy stukke toe die Catalans hul La Liga-seisoen Saterdag hervat het met ’n kliniese sege van 4-0 oor Real Mallorca. Dit kom nadat die corona-virus-uitbreking Spaanse sokker in Maart lamgelê het. Messi het in dié stryd nog ’n La Liga-rekord gebreek toe hy sy 20ste ligadoel van die seisoen aangeteken het om Barça se posisie boaan die puntelys te verstewig. Messi is nou die enigste speler wat 20 of meer doele in die vorige 12 seisoene agtereenvolgens aangeteken het. Barça was vroeg uit die wegspringblokke toe Arturo Vidal ná 66 sekondes die besoekers se rekening geopen het. Martin Braithwaite het die besoekers se voorsprong verdubbel met sy eerste doel vir die klub. Hy het klinies met sy regtervoet van binne die doelgebied afgerond. Jordi Alba het die punte vir Barcelona verseker voordat Messi die kersie op die koek geplaas het met sy rekord-doel. – AP