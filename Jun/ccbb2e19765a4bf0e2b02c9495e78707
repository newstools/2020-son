DIE Windies het in Manchester aangekom om hul historiese toer in Engeland te begin. Dis die eerste internasionale sportspan wat in die Verenigde Koninkryk (VK) aankom sedert die inperking weens die corona-virus in Maart begin het. Die reeks van drie toetse gaan vanaf 8 Julie by bio-veilige plekke sonder toeskouers gespeel word. Die 39 lede van die toergroep, insluitend 25 spelers, is negatief getoets vir Covid-19 voordat hulle ’n vlug van Antigua na Manchester onderneem het. Hulle sal weer getoets en by Old Trafford onder kwarantyn geplaas word. Daar sal hulle drie weke vir voorbereiding gebruik voordat hulle vir die eerste toets na die Ageas Bowl in Southampton reis. Die tweede en derde toets gaan op Old Trafford plaasvind. Albei stadions het ’n hotel­ op die perseel. “Dit is ’n groot stap vorentoe vir krieket en vir sport in die algemeen,” het die Wes-Indiese kaptein, Jason Holder, gesê. “Daar is baie gewerk aan die voorbereidings vir ’n nuwe fase van die spel.” Die Wes-Indiese kolwers Shimron Hetmyer en Darren Bravo en die veelsydige Keemo Paul het weens hul kommer oor die pandemie nie saam getoer nie. Die getal corona-virus-sterftes en bevestigde gevalle in die VK is baie hoër as dié in die Karibiese Eilande. – BBC Die Windies se groep is: Jason Holder (k), Jermaine Blackwood, Nkruma Bonner, Kraigg Brathwaite, Shamarh Brooks, John Campbell, Roston Chase, Rahkeem Cornwall, Shane Dowrich, Chemar Holder, Shai Hope, Alzarri Joseph, Raymon Reifer, Kemar Roach. PLAASVERVANGERS: Sunil Ambris, Joshua da Silva, Shannon Gabriel, Keon Harding, Kyle Mayers, Preston McSween, Marquino Mindley, Sheyne Moseley, Anderson Phillip, Oshane Thomas en Jomel Warrican.