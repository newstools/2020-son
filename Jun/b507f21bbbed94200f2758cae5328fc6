“DIE virus is ’n werklikheid, maar my God is ook ’n werklikheid.” Só sê Donald Lewis van die Eersterivier Restoration Family Worship Centre nadat hy van Covid-19 herstel het. “Ek is dankbaar vir die groot genade van die Here, want dit kon so anders gewees het. Maar my geloof het my genees,” sê hy. Lewis vertel dit het begin met ’n “eenvoudige” verkoue en krapperigheid in sy keel. Hy is toe hospitaal toe om getoets te word. “Die volgende dag het ek erger gevoel, my koors was baie hoog en ek was pap. Ek is terug hospitaal toe. Ek het moeilik asemgehaal en ’n dokter het my gehelp.” Lewis vind toe uit sy uitslae is positief en hy moes vir twee weke in isolasie gaan. “My vrou en kinders het by haar ma gaan bly vir die twee weke. “Ek het die Here gevra om my aan te raak en gesond te maak. “Vandag kan ek sê ek is gesond. In my tyd van benoudheid was God daar. “My familie en vriende het my die hele tyd gedra in gebed. Dankie ook vir die dokter wat my getreat het. My tyd in isolasie was baie moeilik. “My hart jubel, maar ek wil mense waarsku: Wees versigtig, bly by jou huis en wees veilig. “Ek wil ook vir diegene sê wat die ding nie ernstig opvat nie, om waaksaam wees. “Dit kan met enige een gebeur, ongeag jou ras of klas. “Ek is daarvan oortuig die lyding wat ons nou hier moet verduur, sal nie opweeg teen die heerlikheid van God nie,” sê hy.