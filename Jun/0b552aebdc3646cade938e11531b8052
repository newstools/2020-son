ATLANTIS. – Die twee cops wat op 29 Mei vir sigaretdiefstal gearresteer is, loop nou hof. Die klag teen hulle is dat hulle die entjies by ’n Bangladesjiese winkelier, Ali Hussain, gesteel het. Moegamat Abrahams en Carmelita Jeftha het blykbaar amok by ’n huiswinkel in Uitbr. 12 gemaak. Hussain vertel dat die twee beamptes op 14 Mei byna die winkel afgebreek het om toegang te verkry en dat hulle ’n verseëlde boks sigarette in sy kamer gevind en ’n groot bedrag geld gesteel het. “Ons ken die wet en daarom het ek die sigarette verseël en in my kamer gebêre,” sê Hussain. “Ek het gevra waarom vat hulle die sigarette en waarom word ek nie ’n boete opgelê nie – soos wat die wet voorskryf ’n polisielid of wetstoepasser moet doen as hulle mense betrap wat handel dryf in sigarette. “Maar dié twee het net geloop asof hulle kom inkopies doen het.” Hussain vertel hy het onraad vermoed en onmiddellik die polisie gebel. Dié het bevestig die twee het onwettig opgetree. Hussain het toe ’n saak aanhangig gemaak nadat hy moes hoor dat géén sigarette by die polisiekantoor ingehandig is nie. Die boks van 500 pakkies entjies met ’n swartmarkprys van byna R100 000, was eers ’n ruk missing in aksie. Eers later is 100 pakkies sigarette by die polisiekantoor ingegee. Volgens Hussain is ander buitelandse winkeleienaars ook geteiken. Richard Bosman, die Stad Kaapstad se direkteur van veiligheid en sekuriteit, sê die twee lede is geskors en die voorval word ondersoek. Hulle is gewaarsku om weer op 24 Junie te verskyn.