REGOOR die wêreld was daar al 7 miljoen Covid-19-gevalle. Amerika het met byna 2 miljoen die meeste gevalle en die meeste Covid-19-verwante sterfgevalle. Brasilië het met sowat 650 000 die tweede meeste gevalle, gevolg deur Rusland met sowat 450 000, Brittanje met 283 000 en Spanje met 240 000. Daar was regoor die wêreld ook al byna 400 000 Covid-19 verwante sterftes – die meeste daarvan in Europa en Noord-Amerika. Suid-Afrika het die meeste bevestigde gevalle in Afrika, gevolg deur Egipte, wat ook die meeste Covid-verwante sterftes op die vasteland het. Teen gisteroggend was daar nog geen Covid-sterftes in Uganda, Namibië en Lesotho aangemeld nie. Suid-Afrika het teen gister 14 194 nuwe gevalle vir die week geregistreer. Oor dié sewe dae is 170 696 toetse gedoen en daar was in dié periode byna 300 sterftes uit die algehele Covid-19-verwante sterftesyfer van 908. Die Wes-Kaap het 66,3% van die land se bevestigde gevalle en boonop 77,53% van die Covid-19-verwante sterftes in die land. Van die meer as 1 700 bevestigde gevalle in hospitale was 1 027 in die Wes-Kaap. Hiervan is 148 in ICU en 81 op ’n ventilator. In die Oos-Kaap is 188 Covid-pasiënte in hospitale met 43 in ICU en 14 op ’n ventilator. Die Noord-Kaap het met 102 bevestigde Covid-19-gevalle slegs 3 pasiënte in die hospitaal en geen in ICU nie. Mpumalanga was met sy 169 bevestigde gevalle teen gister­oggend nog die enigste provinsie in die land met geen Covid-19-verwante sterftes nie.