ALTESAME drie mense is Woensdag in afsonderlike voorvalle in die Baaise North­erns doodgeskiet, terwyl twee mense, onder wie ’n kind, gewond is. Kol. Priscilla Naidu, polisiewoordvoerder, het Woensdag gesê die lyk van Ashwin van Rooyen (26) is omstreeks 21:00 voor ’n huis in Corianderstraat in Booysenpark aangetref. Hy het skietwonde in die gesig gehad. Die omstandighede rondom sy dood is in dié stadium onbekend. Die polisie ondersoek ’n saak van moord. Volgens Naidu is die voorval nie bendeverwant nie. In nog ’n voorval Woensdag het Rowen Otto (20) in Kronebergweg, Uitbreiding 21, van die winkel af huis toe gestap. Volgens Naidu het onbekende mans hom begin jaag. Otto is verskeie kere geskiet. Sy sê die rede vir die noodlottige skietvoorval is in dié stadium onbekend en die voorval is nie bendeverwant nie. Volgens Naidu word ’n moordsaak ondersoek. In die ander voorval dieselfde dag het Reece Lubbe (29) met sy tweejarige seun buite ’n winkel in Baatjesstraat in 7de Laan, Booysenpark, gestaan, terwyl sy girlfriend by die shop ingegaan het. Naidu sê terwyl die girlfriend in die winkel was, het sy skote hoor afgaan en haar tweejarige seun na haar aangehardloop sien kom. Lubbe is dood op die grond aangetref. Die kind het ’n skietwond in sy hand opgedoen en is hospitaal toe geneem vir mediese behandeling. Volgens Naidu ondersoek die polisie nou sake van moord en poging tot moord. In nóg ’n voorval was die slagoffer 19:00 in haar shack op Elias Grounds in Kleinskool toe sy verskeie skote buite hoor afgaan het. Naidu sê die vrou is in haar linkeronderbeen gewond. Volgens Naidu is skote op ’n ander persoon afgevuur en dié persoon is nie beseer nie. Twee dossiere van poging tot moord is aangelê.