TIGER Woods sal nie volgende week meeding wanneer die PGA-toer ná ’n drie maande lange onderbreking hervat word nie. Woods is nie in die veld van spelers vir dié byeenkoms in Fort Worth, Texas, wat Vrydag uitgereik is nie. Dié vyftienmalige Major- kampioen het hom nie teen die afsnydatum Vrydag verbind tot die Charles Schwab Challenge by die Colonial Country Club nie. Die topvyf gholfspelers ter wêreld tel onder die spelers vir die toernooi. Woods het dié toernooi in 1997 gewen. Daar is gemeen dat hy hierdie jaar sou terugkeer gegewe die lang pouse sedert­ die PGA-toer in die middel van Maart gesluit het weens die uitbreking van die corona-virus. Die 44-jarige Meesters-kampioen het in die middel van Februarie laas in die PGA-toer meegeding. Dit was toe hy by die Genesis Invitational in die laaste plek van die 68 spelers geëindig het. Woods, wenner van ’n rekordgetal 83 PGA-toernooie, het daarna ’n aantal toernooie as gevolg van rugprobleme oorgeslaan. Die kampioen het wel in ’n liefdadigheidswedstryd op 24 Mei gespeel met Phil Mickelson en die Super Bowl-wenners Tom Brady en Peyton Manning.