NÁ ’N dekade se gewag om sy Premierliga-debuut te maak, erken Stellenbosch se kaptein, Jarrod Moroole, hy het nie verwag sy eerste seisoen in die top flight sal só ontwrig word nie. “Maar dan het niemand dit ook verwag of sien aankom nie,” verduidelik die 28-jarige boorling van Bellville. “Dis ’n feit dat die corona-virus-pandemie almal regoor die wêreld geruk en getref het. “Met só ’n pandemie kan jy nie nog selfsugtig wees en aan persoonlike milestones of ambisies dink nie, jy weet. “Mense sterf en dit sê jou hoe real dié ding is. Selfs in die Kaap het ons challenges met die virus en moet ons beveilig,” voeg hy by. Moroole reken dit is belangrik dat hy fiks bly, want dit help hom ook om te ontsnap van die realiteite van Covid-19. “Ek dink ook dat almal ’n bietjie teleurgesteld is dat daar nie games is nie, maar die breë prentjie is dat mense hul inkomste en jobs verloor weens die pandemie. “En in daardie opsig dink ek dat ons as spelers wat nog kontrakte by ons klubs het, geseënd is. Dis nie só maklik vir ander nie.” Stellies, wat die 11de posisie beklee met 27 punte ná 24 wedstryde, staan tot dusver goed sy man teen die groot visse. Moroole, ’n voormalige FC Cape Town-speler, meen die feit dat hulle as underdogs beskou word, haal ook die druk van die spelers af. “Kyk, daar is altyd room vir improvement wanneer ons sake later hervat,” aldus Moroole.