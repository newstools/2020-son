RUSHINE de Reuck, ster-verdediger van Maritzburg United, bieg dat hy “unfinished business” in Europa het. Die 24-jarige voormalige produk van African Soccer Development (ASD) het as 16-jarige na Portugal vertrek om sy luck oorsee te probeer. Dié skuif is destyds moontlik gemaak deur Tim Sukazi, die huidige eienaar van die Eerste Liga-klub TS Galaxy. Volgens De Reuck, wat in Kalksteenfontein grootgeword het, was hy nog nat agter die ore en het nie die meeste van sy geleentheid by FC Paços de Ferreira se B-span gemaak nie. De Reuck het toegegee dat hy steeds ’n brandende begeerte het om sy loopbaan in Europa voort te sit. “Verkieslik weer in Portugal of die Franse Ligue1, want ek het nog unfinished business in Europa,” het die Kapenaar uitgewys. “Ek het vir FC Paços de Ferreira se B-span gespeel, maar het saam met die eerste span geoefen onder die wakende oog van Paulo Fonseca – hy het die talent in my raakgesien. Hy sou twee ure lank saam met my werk aan throw-ins en set pieces, want dis ook hoe oorsese coaches en spanne dinge perfek kry. “Hy het my touwys gemaak van positional play en hoe om te werke te gaan wanneer ons in besit is van die bal en wanneer die opposisie balbesit het. “Ons het dit religiously uitgevoer, want ons het nie star players gehad nie, ons het as ’n collective gespeel. Talle van sy spelers het groot naam gemaak in Europa. “Maar om eerlik te wees, het ek na my familie verlang en ek wou net huis toe kom. “As ek nou terugdink, besef ek dat ek in ’n goeie posisie was in my vier jaar by hulle. “Kyk, my kop was nie reg nie en ek dink nie ek was volwasse genoeg nie – maar ek is nou. Dis waarom ek gretig is om na Europa terug te keer om my loopbaan daar voort te sit. “Maar kyk, ek het niks regrets nie, want jy leer mos. Ek is tans net so gelukkig by Maritzburg en wil die klub help om sy doelwitte hierdie seisoen te bereik.”