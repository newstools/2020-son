’N MOONTLIKE finansiële krisis staar die Westelike Provinsie Rugbyvoetbalunie (WPRVU) in die gestig. Die skielike bedanking van Kevin Kiewitz as lid van die WPRVU se uitvoerende komitee het die drama rondom die skuif van Nuweland na die Cape Town Stadium dié week opnuut in die kollig geplaas. Kiewitz het na bewering bedank omdat hy ’n meningsverskil met Zelt Marais, president van die WPRVU, het. Hy is dus ook sy posisie op die unie se sakevleuel (WPPR) kwyt – hoewel daar tans ’n meningsverskil tussen die sakevleuel en WPRVU hieroor is. Marais is glo nie gelukkig met sekere klousules in ’n huur- en ontwikkelingsooreenkoms met die bankreus Investec nie. Luidens ingeligte bronne sou die WPRVU die grond waarop die Nuweland-stadion staan, asook ander eiendom van die unie vir 99 jaar aan Investec verhuur word. Dié bankreus kan dan ook herontwikkeling daar doen. Die unie is veronderstel om uit die herontwikkeling ook geldelike voordeel te trek. As deel van die ooreenkoms tussen die bankreus en die WPRU sal Nuweland gesloop en in kantore ontwikkel word. Investec belowe dat die WPRU R110 miljoen vir die huur en herontwikkeling van die tweede oudste stadion in die wêreld gaan kry. Die Stormers en Westelike Provinsie sal dan vanaf volgende jaar ál hul rugby in die Cape Town Stadium speel. Die plan is dat die unie ’n inkomste uit die ontwikkeling van Nuweland sou verdien, maar dit sal ’n paar jaar duur voordat die nuwe eiendom voltooi is en die geld sal begin inkom. Son op Sondag verstaan dat Marais glo nie gekant is teen die ooreenkoms met Investec nie. Hy wil egter eers 100% seker maak dat die ooreenkoms in die toekoms volhoubaar sal wees. Die WPRVU skuld die Remgro-groep sowat R58 miljoen. Investec het glo reeds ’n voorskot van R55 miljoen oorbetaal. As die ooreenkoms nie eerbiedig word nie, sal die voorskot egter terugbetaal moet word, andersins kan Remgro beslag lê op die unie se eiendomsbates. In November 2019 is bevestig dat die raad van die Stad Kaapstad ’n bindende ooreenkoms tussen die Stad, die Cape Town Stadium en die WPRU goedgekeur het. Die WPRU behoort dus vanaf 1 Februarie 2021 die primêre anker­huurder van die Cape Town Stadium te wees. Die partye het ooreengekom oor ’n wedersydse en voordelige inkomste-aandeelmodel. Die WPRU sal voorkeur kry om ál sy games in die Cape Town Stadium te speel. As die WPRVU hom van die ooreenkoms met Investec onttrek, kan dit sy planne in die wiele ry om volgende jaar na die Cape Town Stadium te verhuis.