NOG ’n verpleegster by die Tygerberg Hospitaal is laas Dinsdag weens die corona-virus dood. Thokozani Makaula van saal J6 is die tweede nurse wat by die Wes-Kaap se grootste hospitaal weens Covid-19 gesterf het. Son het vroeër berig oor Ntombizakithi Ngidi wat ’n paar weke gelede weens Covid-19 dood is. Petronella Benjamin van die Groote Schuur Hospitaal en Nolufefe Mdumata van die Khayelitsha-distrikshospitaal is ander verpleegsters wat ook weens Covid-19 gesterf het. ’n Verpleegster by die Tygerberg Hospitaal wat anoniem wil bly, sê hulle is bang en wonder wie van hulle gaan die volgende een wees. Die Wes-Kaapse hoof van die gesondheidsdepartement, dr. Keith Cloete, het gesê die Tygerberg Hospitaal kan nie sluit nie oor dit die grootste hospitaal in die provinsie is en weens die aantal pasiënte wat daar is. ’n Woordvoerder van die Tygerberg Hospitaal, Laticia Pienaar, het die sterfgeval bevestig. Sy sê: “ ’n Professionele nurse, Thokozani Makaula, is op 2 Junie oorlede weens die corona-virus. Ontsmetting het plaasgevind in lyn met die protokol.”