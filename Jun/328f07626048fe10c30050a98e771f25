YOUSSEF Kanouni, ’n langasem van Kaapstad, het gister ’n ongelooflike 53 km in die virtuele Comrades-marathon gehardloop – in die gang van sy huis. Kanouni, van die Parliament of RSA-atletiekklub, was een van sowat 50 000 langasems wat aan die virtuele wedloop Race the Comrades Legends deelgeneem het. Kanouni het gister aan Son gesê: “Ek kon dit buite aangedurf het, maar ek wou my mind en my body tot die uiterste beproef. “Mense het hul race selfs op ’n treadmill gehardloop, maar ek wou myself chal­lenge om sover moontlik in my passage te hardloop. “My doelwit was 90 km, maar dis baie moeilik om in jou passage te hol. Ek is happy ek kon minstens net meer as 50 km kafdraf.” Die 95ste Comrades sou vanjaar van Pietermaritzburg na Durban gehardloop gewees het. Al is dit weens die corona-virus-pandemie gekanselleer, het dit nie die duisende passievolle atlete verhoed om steeds virtueel deel te neem nie. Die inskrywings vir die wedloop het alle verwagtinge oortref en atlete van 86 lande het deelgeneem. Daar was selfs meer virtuele internasionale deelnemers as wat amptelik vir die Comrades vanjaar ingeskryf het. Die atlete het 24 uur gekry om die verskillende afstande in enige plek in die wêreld te hardloop. Daar was opsies van 5 km, 10 km, 21,1 km, 45 km en 90 km om van te kies. Deelnemers kon elektronies inskryf en al die inligting van hul wedloop van hul hardloophorlosies op die Comrades se webwerf laai. ’n Medalje word dan per pos aan hulle gestuur. Cheryl Winn, voorsitter van die Comrades Marathon Association (CMA), sê die virtuele Comrades-wedloop was ’n reuse-sukses met deelnemers van oral wat ongelooflike kameraderie en eenheid gewys het.