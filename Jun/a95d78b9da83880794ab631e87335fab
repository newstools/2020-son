NAAS Botha, Suid-Afrika se legendariese skepskopkoning, sê dis lekker om te sien skepskoppe speel weer ’n rol in rugby. Die goue-punt-reël in Nieu-Seelandse rugby lê weer die klem op die belangrikheid van die skepdoel. Die skepdoel is terug in die mode sedert die land sy reëls in die Superrugby-Aotearoa-kompetisie aangepas het. Spanne wat gelykop eindig, kry nou ’n ekstra 10 minute om die uitslag van ’n wedstryd te bepaal. Spanne gebruik die skepdoel om gelykop uitslae te probeer verhoed. Damian McKenzie se skepdoel vir die Chiefs is laas week in die eerste game deur Bryn Gatland van die Highlanders in die doodsnikke uitgeskakel. Die skepdoel deur die seun van die Chiefs se coach, Warren Gatland, het die kastaiings uit die vuur gekrap en die Highlanders het ’n oorwinning van 28-27 oor die Chiefs behaal. Botha het gister hieroor aan Son gesê: “Dit is net nog ’n manier om punte op die telbord te kry. “Dit maak nie eintlik saak of dit nou in die eerste of die laaste minuut is nie. “Daai twee drops in die laaste drie minute was ongelooflik en dit het die uitslag van die game bepaal. “Dit bly ’n manier om ’n wedstryd te wen. Die vraag is maar: Hoekom het ouens dit so lank geïgnoreer? Die 1995- en 2003-World Cup is met ’n skepskop gewen. “ ’n Skepskop gaan altyd ’n rol speel. Die tegniek van albei (McKenzie en Gatland) was nogal indrukwekkend. Sowat 90% van die tyd kan jy dit probeer, maar as jou tegniek nie reg is nie, gaan jy nie suksesvol wees nie. “Dit is nie buitensporig nie. Dit was altyd deel van rugby en sal maar altyd so bly.” Statistieke van 1999 wys dat elke Nieu-Seelandse Superrugby-franchise tydens die seisoen minstens een skepdoel aangeteken het. In 2018 en 2019 was daar geen suksesvolle pogings nie. Van die huidige Superrugby-Aotearoa-spelers het nog net ses manne al skepskoppe in Superrugby-wedstryde probeer – Gatland, McKenzie, Dan Carter, Aaron Cruden, Mitch Hunt en Beauden Barrett.