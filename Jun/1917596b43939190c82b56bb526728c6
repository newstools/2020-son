DIE Britse en Ierse Leeus gaan volgende jaar teen Japan te staan kom voordat hulle na Suid-Afrika vertrek vir die toetsreeks teen die Springbokke. Murrayfield, Skotland se rugby-heiligdom in Edinburgh, het glo die Aviva-stadion in Dublin en Cardiff se Principality-stadion as gasheer geklop vir dié opwarmingstoets van die Britse en Ierse Leeus volgende jaar. Hoewel dit nog nie bevestig is nie, is die gerugte sterk dat Murrayfield gasheer sal speel. Verslag Dit sal die Leeus se eerste kragmeting op tuis­bodem wees sedert dié toerspan in 2005 in Cardiff teen Argentinië te staan gekom het. Daar word glo in ’n verslag aanbeveel dat dit ideaal sal wees om die wedstryd teen Japan in die Skotse hoofstad te speel. Na raming sal meer as 30 000 ondersteuners van die Leeus na Suid-Afrika reis vir dié toer van agt wedstryde. Baie van die ondersteuners sal ook na Murrayfield opruk vir ’n voorsmakie. EersteDie wedstryd sal ’n groot finansiële inspuiting vir die Leeus wees. Daar word in die verslag gesê dit kan ’n inkomste van tot £5 miljoen (sowat R108 miljoen) vir dié span inbring. Hoewel die Leeus al in die verlede teen ander spanne as die gebruiklike Sanzaar-toetslande (Nieu-Seeland, Suid-Afrika en Australië) gespeel het, sal dit die eerste keer in die span se ryk geskiedenis van 132 jaar wees dat hy teen Japan te staan kom. – Rugbypass.com