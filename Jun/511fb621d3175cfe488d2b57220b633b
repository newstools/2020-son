’N OVERFLOW by die Grassridge-reservoirs is die oorsaak van die verlies van miljoene liter water by die Nooitgedacht-waterskema. Só sê die DA-leier in die Oos-Kaap, Nqaba Bhanga, ná ’n oorsigbesoek aan dié reservoirs. Die reservoirs is geleë tussen Coega en Addo en bestaan uit ’n kleiner, opera­sionele reservoir en ’n groter reservoir wat tans onder konstruksie is. Hy sê oor die laaste jaar het die operasionele reservoir verskeie kere oorgeloop en elke keer wanneer dit gebeur, word miljoene liter water vermors. Bhanga sê dit lyk asof daar fout is met die stelsel wat veronderstel is om outomaties die invloei van water te stop om te voorkom dat die reservoir oorloop. Dít, sê hy, is die rede dat al die water verlore gaan. Bhanga sê Nelson Mandelabaai faal aanhoudend om sy volle toewysing van water vanaf Nooitgedacht te gebruik. Die DA se woordvoerder vir infrastruktuur en ingenieurswese, rdl. Masixole Zinto, het die fout by die munisipaliteit aangemeld wat glo salig onbewus was van die probleem. Hy sê die amptenare het belowe om die nodige onderdele te kry en die stelsel te herstel. Retief Odendaal, die Oos-Kaapse DA-skaduminister vir landelike ontwikkeling, sy hy gaan ook die kwessie met die departement van watersake en die Oos-Kaapse departement van koöperatiewe regering en tradisionele sake opneem. Volgens Bhanga is die huidige stand van sake baie kommerwekkend omdat die water van die Nooitgedacht-skema Nelson Mandelabaai se enigste lifeline en moontlike weerstand­ teen Dag Zero is. Die hoofdamme wat water aan die Metro voorsien, is nou by ’n gekombineerde 19,45%-kapasiteit. Teen die huidige koers kan dit teen November leegloop. Mongameli Bobani, die UDM-leier in die Oos-Kaap, sê: “Ons is in ’n ernstige waterkrisis.” Volgens Bobani het Nelson Mandelabaai ’n sterk politieke en bestuurspan nodig om die “gemors” te fix. Hy sê sonder ’n uitvoerende burgemeester sal die stad in ’n waterkrisis bly. Volgens hom het die stad nie ’n burgemeester nie. Hy sê daar moet dringend ’n burgemeester verkies word om politieke stabiliteit teweeg te bring. Gift Ngqonde, Oos-Kaapse ANC-woordvoerder, sê die Metro moet by die nasionale departement van water en sanitasie om droogteverligting aansoek doen. “Intussen sal ons voort moet gaan met ons water­besparingsintervensies.” Die Patriotic Alliance (PA) in die Metro het teen druktyd nog nie gereageer op ’n versoek om kommentaar nie.