WERKERS van die klerefabrieke Al’s Clothing en Pals Clothing raak kort van draad vir UIF. Die South African Clo­thing & Textile Workers Union (Sactwu) belowe al sedert die begin van lockdown die Nasionale Bedingingsraad gaan UIF betaal. Maar ná meer as 10 weke in lockdown is daar nog geen steek vordering nie. Nadat niemand op die werkers se navrae geantwoord het nie, het hulle dié week voor hul werkplek begin betoog. Yawnah Meyer, wat werkers van Al’s Clothing verteenwoordig, sê: “Ek’s teleurgesteld in ons vakbond. Ná al die weke is slegs een UIF payment vir ’n week ontvang en sedertdien geen kommunikasie nie.” Werkers van Pals Clo­thing het dieselfde vrae. Maureen Herman van Pals Clothing sê: “Ons het nog nie ’n sent gekry nie. Ek werk al 10 jaar.” Sactwu se Wes-Kaapse streeksekretaris, Sheila van Rensburg, sê: “Die pandemie het ’n situasie veroorsaak wat niemand kon voorsien nie. “Die afgelope drie maande moes ons in toestande werk wat ons verhinder om van ons take uit te voer. “Tog het ons ’n kollektiewe ooreenkoms bereik wat voorsiening maak vir inkomstebeskerming vir ons lede gedurende lockdown.” Die ooreenkoms bestaan uit ’n kombinasie van UIF-geld once-off en lone wat andersins deur werkgewers betaal moet word. “Ons is die enigste vakbond in die land wat so ’n kollektiewe ooreenkoms kon sluit. “Tot dusver het ons meer as 600 fabrieke met 50 000 lede in diens gehelp met UIF-betalings van sowat R75 miljoen. “Dit sluit die miljoene rande uit in afsonderlike nie-UIF-loon­betalings wat namens duisende lede regstreeks van werkgewers af gekry is. “Ondanks dit bly daar uitdagings by sekere werkplekke. Ons deel die pyn van lede en bestee baie ure en dae om dit te probeer oplos. “In die geval van Al’s Clothing toon ons rekords dat hierdie onderneming net meer as R500 000 se UIF-fondse vir sy 279 werkers vir die periode van ons kollektiewe ooreenkoms (April 2020) ontvang het. “Die grootste probleem vir Al’s se werkers is dat hul werkgewer, benewens die UIF-fondse, versuim het om die loon van 2 weke te betaal wat hy self gedurende April moes betaal het. Hy moet daarvoor rekenskap gee. “Daar was 20 werknemers wat weens verkeerde ID-nommers en ander inligting nie UIF betaal is nie. “Daar is weer aansoek gedoen vir dié 20 werk­nemers en hulle het gevolglik alle gelde van die UIF in April en Mei ontvang.” Sy sê Pals Clothing trek egter al twee jaar swaar. “Die maatskappy het ook geen aftrekkings vir maatskaplike fondse aan die betrokke owerhede betaal nie. “Dit is die hoofoorsaak van die vertraging van Pals se UIF-aansoek. “Ons sal voortgaan met ons pogings om te help waar ons maar kan.” Werkers van Pals Clothing gaan vandag voort met protesaksie by die fabriek.