G’N DRANK te koop op vlak 3 van die lockdown kan ’n groot skok vir drinkers in die Oos-Kaap wees. Son se fotograaf Theo Jeptha het by ’n paar mense gaan hoor wat hulle dink van premier Oscar Mabuyane se plan om drankverkope te verbied. Vir Robin Isaacs is drank nie ’n issue nie. “As daar nie drank is nie, dan is daar nie,” meen sy. “Ek is net ’n social drinker en die premier kan maar voortgaan om die drank vir die lockdown te verbied.” Haar suster, Zenobia Isaacs, sê sy sal ook geen hard feelings hê as daar weer ’n verbod op die verkoop van drank ingestel word nie. Zenobia sê: “Die drank van die rakke af kom bring die slegste uit ons gemeenskap uit. “Mense baklei en misdaad neem toe sodra alkohol beskikbaar is. “Ek geniet die stilte en ek wil so graag in ’n society lewe waar drank heeltemal verbied is. “Ons kinders sal meer floreer in ’n drankvrye Suid-Afrika.” Cameron Geduld is al meer as 20 jaar betrokke by sopkombuise in sy gemeenskap. Geduld sê: “Mense wat ek ken, is die afgelope week oorlede as gevolg van dinge soos rook en drank. Dit bedreig ons mense se lewe. “Daar is tavern-eienaars wat massiewe pryse vra. Bier kos naweke tot R70. “Mense krap hul huislike lewe om as daar nie drank is nie en sommige koop meer drank as kos.” Randall Maarman meen ook dat die fight teen Covid-19 meer suksesvol sal wees as daar nie nog kommer hoef te wees oor die skandalige optrede van dronkies nie.