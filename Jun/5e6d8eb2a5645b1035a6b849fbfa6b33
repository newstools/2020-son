DRIE personeellede van die Premierliga-nuweling Stellenbosch FC is positief getoets vir Covid-19. Dít kom glo ná die Premierliga se eerste ronde van toetse. Die nuus het vanselfsprekend skokgolwe deur die land se sokkerkringe gestuur. Stellies en die ander Kaapse PSL-span, Cape Town City, is albei getoets voor die hervatting van oefening en die 2019-’20-seisoen wat waarskynlik binnekort sal geskied. Stellenbosch het laas week die toetse by sy sportakademie uitgevoer terwyl die Citizens van die Netcare N1- fasiliteite gebruik gemaak het. Al die klubs in die PSL, sowel as die GladAfrica-kampioenskapstoernooi word verplig om die toetse te doen. Dit vorm deel van Nathi Mthethwa, minister van sport, kuns en kultuur, se opdrag wat spanne moet uitvoer voordat hulle na die oefenveld mag terugkeer. Son is ingelig dat twee van Stellies se personeellede en een lid van die tegniese span positief getoets is.­ Geen speler se toets het positief teruggekom nie. Daar sal egter nog toetse uitgevoer moet word voordat klubs kan verwag om na die speelveld terug te keer om die oorblywende wedstryde af te handel. Volgens Sport24 was dit veral Lux September, woordvoerder van die PSL, wat beweer het dat hulle onseker is van enige toetse wat deur die klub uitgevoer is. Volgens September is die klub reeds ingelig dat hy net die toetse kan uitvoer indien hy goedkeuring van die PSL ontvang.