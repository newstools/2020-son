SONKRAG moes weer gebruik word om die gemeenskap te help. Rita Jacobs (26), ’n inwoner van Hydrangea-straat, Kalksteenfontein, het Son verlede week gekontak nadat hulle al vyf dae gesukkel het om die Stad Kaapstad sover te kry om menslike afval voor hul huis te ver­wyder. Volgens Jacobs het hulle die Stad se tolvrye nommer gebel en ’n verwysingsnommer gekry, maar toe niks weer gehoor nie. Ons het drie keer daarna gebel en elke keer beloftes van “ons is op pad” gekry. “Ek is hier gebore. Dienslewering was maar altyd ’n probleem. “Dis net weer ’n bewys as jy op die Kaapse Vlakte bly, bly dienslewering ’n pipe dream. Al betaal jy jou rates­ en taxes. “Ons moes dae met die stank in ons huis en hordes vlieë opgeskeep sit. Hoe moet ’n mens jou kos geniet met die stank wat deur die huis trek? Vyf dae al! “Uiteindelik moes ons Son bel om te help.” Die plaaslike raadslid, Charles Esau, het aan Son gesê hy’t nie geweet van die probleem nie. “Gewoonlik as so iets aangemeld word, reageer ek onmiddellik. My nommer is nie privaat nie. “As enige probleme in hierdie area ondervind word, kan mense my by 083 667 3394 skakel.” Ná herhaalde navrae deur Son is daar uiteindelik ingegryp. Daar is vasgestel die probleem lê by die hoofdreinpyp en die probleem is opgelos. “Ons is dankbaar dat Son ingegryp het, maar hoekom moet ons sulke drastiese stappe doen om enige diens te ontvang?” het Jacobs gevra.