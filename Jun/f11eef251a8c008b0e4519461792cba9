DAAR is talle werkers van die Stad Kaapstad wat meer doen as wat nodig is. Een van die kampioene is Ricardo Galant van Vanguard. Hy werk vir die Stad se departement van elektrisiteitsopwekking en -verspreiding. Hy werk al 27 jaar as ’n elektrisiën vir Kaapstad. Galant behartig soms gevaarlike take. “Maar die Covid-19-pandemie het veroorsaak dat ons die manier moet verander hoe ons werk. “Ons moet elke dag sani­tise en ’n masker dra. “Daar sal altyd ’n risk wees, maar ons tref voorsorg om onsself en die publiek so veilig moontlik te hou.” Galant werk by die Wynberg-elektrisiteitsdepot. Hy sê een van die uit­dagings is dat sommige mense in die gemeenskap nie altyd die lockdown-regulasies nakom nie. Hulle hou byvoorbeeld nie ’n veilige afstand nie of dra nie ’n masker nie. Mthokozisi Thwala van Guguletu werk in dieselfde depot. Hy is ’n ware diensambassadeur. Thwala sê hy is bekommerd oor sy en sy familie se veiligheid, maar dit help om te beplan en die nodige protokol te volg; dit maak werk ’n bietjie makliker. “Ons kry soms negatiewe kommentaar van die publiek, maar die meeste families in die gemeenskappe waardeer die werk wat ons doen.” Thwala sê daar is baie uitdagings, maar hulle kry baie bystand van hul supervisor, Keith Green. Hy hou hulle ingelig en sorg dat hulle fokus. Die Stad het tydens die grendeltyd veral aandag gegee aan foute met die netwerk, breakdowns, lewensgevaarlike situasies en herstelwerk. Daar is aandag gegee aan 33 420 gevalle. Dis goed soos foutiewe kabels, oop drade, waar die krag af was en straatligte wat herstel moes word.