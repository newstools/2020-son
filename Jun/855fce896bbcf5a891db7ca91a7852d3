’N SNOTNEUS-SKOOLLAITIE het van ’n ouma se kop ’n sokkerbal gemaak. Jeanette Campbell (59) van Uitsig in die Kaap beweer ’n 17-jarige klong het haar in die gesig geskop en getrap. Haar arm, been en rug is ook beseer. Dit het alles Vrydag begin met ’n stryery oor ’n wasgoedlyn. ’n Omgekrapte Campbell sê: “Saterdagoggend het ek by die trappe opgegaan om by my huis te kom. “Die klong het my van agter af getrap dat ek val. Hy het my toe daarna getrap totdat die bloed al by my mond uit­gekom het. Sy suster en ma het ook gehelp slaan.” Natasha Carelse (31), Campbell se dogter sê: “Ek het al Vrydagoggend vir die klong gesê hy moet hom uit die vroue se besigheid hou. “Hy het my ma ook gedreig en gesê hy gaan nou sy gun vir haar haal. “Hy het my ma geskop asof sy ’n sokkerbal is, en dít terwyl sy haarself nie kan verdedig nie. Ek is baie ongelukkig.” Die cops ondersoek ’n klag van aanranding, maar Carelse sê sy verwag dat die seun niks gaan oorkom nie omdat hy nog skoolgaan.