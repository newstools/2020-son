DIE Baaise polisie het ’n groot slag teen dwelmbase geslaan toe hulle duisende Mandrax-pille en ’n sakkie vol tik in beslag geneem het. ’n Man (33) van Kleinskool is in dié intelligensie-gedrewe, multidissiplinêre operasie gearresteer. Die cops het Vrydag omstreeks 22:30 toegeslaan op ’n huis in Liberation-straat, Kleinskool. Die huis is deeglik deursoek en 7 585 Mandrax-pille en 303 g tik is gekonfiskeer. Die totale geraamde straatwaarde van die Mandrax-pille is R379 250 en die tik R32 000. Lede van die Baaise eenheid vir openbare orde het die eienaar van die huis in hegtenis geneem. Daar is ook beslag gelê op ’n Corsa-bakkie, selfone en ’n rekenaar-hardeskyf vir ondersoek. Die man verskyn vanoggend in die landdroshof in Port Elizabeth op ’n klag van dwelmhandel. Die provinsiale polisiekommissaris, lt.genl. Liziwe Ntshinga, het dié suksesvolle operasie teen dwelmhandel verwelkom. “Die onwettige besit van vuurwapens en dwelms is ’n groeiende probleem, veral in die noordelike gebiede. Dwelmhandel gaan gepaard met bendebedrywighede. “Ons kan en sal nie terugstaan ??en toelaat dat ons gemeenskappe deur gewelddadige boewe beheer word nie. “Dié sterk standpunt van die polisie moet as waarskuwing dien aan dwelmbase dat ons nie sal toelaat dat hulle voortgaan om handel te dryf tussen onskuldige en wetsgehoorsame burgers wie se lewe daagliks in gevaar is nie. “Ons is vasberade om seker te maak hierdie oortreders word hul opbrengs uit misdaad ontneem. “Ons doen ’n beroep op gemeenskappe om saam met die polisie te werk in ons pogings om ’n veilige omgewing vir almal te skep.”