’N HANDJIEVOL mense probeer om swart rugby in die WP Rugbyvoetbalunie (WPRVU) te hijacken die beheer aan wit kapitaal oor te gee, word beweer. Volgens Son se inligting doen die uitvoerende raad van die WP alles in sy vermoë om beheer oor swart rugby te hou, maar die voortdurende gevegte in die binnekring is besig om die vooruitgang van die unie se finansiële sake te kniehalter. Son verstaan die algemene gevoel van die meerderheid mense binne WP Rugby is dat die president, Zelt Marais, nie altyd die ondersteuning van sy raadslede het nie. Daar is nie samewerking nie en dis waarom die unie se geldsake nie uitsorteer kan word nie. Die WPRVU moet Remgro voor die einde van Junie glo skuld van sowat R58 miljoen terugbetaal. Dan is daar boonop beweerde skuld van meer as R50 miljoen aan Investec vir geld wat reeds aan die WPRVU betaal is terwyl hy onderhandel het vir die eiendomstransaksie vir die Nuweland-stadion. Marais het egter met ’n plan vorendag gekom. Hy het op 15 Junie ’n kennisgewing aan klubs gestuur oor ’n ooreenkoms met die maatskappy Any Side Investments, wat die WP se geldprobleme moontlik kan oplos. Die geld behoort die WPRVU in ’n posisie te plaas om die skuld aan Remgro en Investec Properties te dek. ’n Spesiale vergadering om dié lening te bekragtig, is vir 25 Junie geskeduleer. Die kennisgewing vir die vergadering bots met die WPRU se grondwet, waarin ’n kennisgewingstydperk van 15 dae voor só ’n vergadering vereis word. Volgens Son se inligting behels die stemproses by die ver­gadering twee kwessies. Die eerste een is om te stem oor die kwytskelding van die 15-dae-klousule sodat daar voortgegaan kan word met die vergadering op 25 Junie. Die tweede een is om Marais en sy uitvoerende komitee die magtiging te gee om voort te gaan met die ooreenkoms met Any Side Investments om die Investec- en Remgro-skuld sodoende met onmiddellike effek uit die weg te ruim.