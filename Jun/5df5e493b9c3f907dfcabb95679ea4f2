’N ENKELMA van die Baaise Northerns het deur diep waters gegaan toe sy hoor sy het Covid-19. Patricia Arnolds, ’n lay counsellor, sê die werklose ma (in haar 30's) het haar ’n ruk terug op Facebook genader. Dit was kort nadat die vrou verneem het sy het die corona-virus opgetel. Arnolds sê die enkelma het aanvanklik die nuus dat sy positief getoets is via Whats­App met ’n vriendin gedeel. Volgens Arnolds het die ma aan die vriendin gesê sy weet nie hoe om vir haar familie te sê sy is positief nie en sy wil nie eens meer lewe nie. Die ma wou haar eie lewe neem deur ’n oordosis pille te sluk. Dis tóé dat die vrou se vriendin haar na Arnolds verwys. Volgens Arnolds het die ma aan haar gesê sy het iemand nodig om mee te gesels. Arnolds sê van toe af chat sy en die ma dag en nag in die sosiale media. Arnolds sê die ma het aanhoudend by haar gekla dat sy nie snags kan slaap nie en dat sy erge pyn verduur. Volgens Arnolds het sy elke dag vir die ma ’n voice note gestuur om haar te bemoedig. Sy sê die ma het 14 dae nadat sy positief getoets is en onder kwarantyn gegaan het, teruggegaan vir nog ’n toets. Sy het toe verneem sy is negatief. Volgens Arnolds het die boodskappe wat die ma aan haar gestuur het minder geword omdat sy nou weer hoop het. Volgens Arnolds is daar baie mense in die noordelike areas wat steeds misinformed is oor Covid-19. Sy sê nog inligtingsessies vir mense kan ’n groot verskil maak. Volgens haar is daar ook ’n groot behoefte aan ’n diens vir inwoners van die North­erns wat in emosionele nood verkeer. Arnolds sê sodra mense verneem hulle is positief getoets, dink hulle onmiddellik hulle gaan sterf. Dít, sê sy, is hartseer, want die siekte is nie noodwendig ’n doodsvonnis nie. Arnolds herinner ons daar baie meer recoveries as sterftes.