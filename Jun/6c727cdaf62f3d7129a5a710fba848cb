“ONS weet ons was nie goed genoeg nie ...” Dít is Anton Lienert-Brown, binnesenter van die Waikato Chiefs, se opsomming in sy boodskap aan ondersteuners van die span oor die afgelope naweek se nederlaag met 27-28 in Superrugby Aotearoa teen die High­landers. Die Chiefs kom Saterdag in die FMG-stadion Waikato teen die Blues te staan. As hulle hul veldtog aan die gang wil kry, sal hulle hul afronding aansienlik moet verbeter ná die nederlaag in Dunedin. Die Chiefs se lynstane het nie gefunksioneer nie, met die verlies van die ervare Mic­hael Allardice en Tyler Ardron wat kwaai gevoel is. Hulle kon ook nie munt slaan uit skrums in belowende posisies in die tweede helfte nie. “Bryn (Gatland) het die game met ’n skepdoel beklink, maar aan die einde van die dag moes dit waarskynlik nie daarop neergekom het nie,” het Lienert-Brown aan Stuff.co.nz gesê. “As ons beter afgerond het, kon dit ’n ander storie gewees het, maar dit is nou alles gedane sake en daaruit sal ons baie leer.” Die Blues van 2020 hou ’n ander bedreiging in met Tom Coventry in die pak, Rieko Ioane skitterend in die middelveld en Beauden Barrett, wat reg is om uit die heelagterposisie verwoesting te saai. Dit sal die Blues-aanhangers hoop gee dat hulle hul teenstanders ’n segelose begin tot die reeks besorg het, maar Lienert-Brown wou niks hiervan hoor nie. “Ons glo volkome in onsself en weet watter soort rugby ons kan speel. Ons hou van teen die Blues speel en hou daarvan om hulle te klop,” het hy gesê. Lienert-Brown was ook bly om Damian McKenzie se indrukwekkende spel op heelagter te aanskou. Die All Black het Saterdag tekens van sy beste peil getoon en maak Saterdag se koppestamp met Barrett iets om na uit te sien. “Ek het gedink hy het ’n topklas-vertoning ingesit. Hy het alles goed gedoen,” het Lienert-Brown oor sy vriend gesê.