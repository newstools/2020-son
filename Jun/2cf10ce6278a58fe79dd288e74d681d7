KLUBRUGBY in die Boland is soos ’n geloof en duisende spelers en ondersteuners brand natuurlik om hul gunsteling-klubs terug op die rugbyveld te sien. Maar hokaai, moenie haastig wees nie, maan Ivan Pekeur, president van die Boland Rugby Unie (BRU) – klubrugby kan nog nie aangebied word nie. Die BRU het gister deur sy woordvoerder, Mark Ward, ’n verklaring uitgereik waarin Pekeur klubs waarsku om nie gevolgtrekkings te maak nie. Dít omdat SA Rugby, soos hy in die media verklaar het, stappe neem vir die terugkeer van professionele rugby. Dit beteken dat die BRU se professionele span, die Boland-Kavaliers, binnekort na die oefenveld sal kan terugkeer. Pekeur sê: “Ek wil dit beklemtoon. Die rugbyseisoen waarvan daar tans gepraat word, is met verwysing na professionele rugby. “Ons weet vir die Bolanders is ’n aankondiging oor die begin van die klubrugby­seisoen baie belangrik. “Ons weet mense is moeg van Saterdae by die huis sit. Boonop word daar ook rugby in Nieu-Seeland gespeel, wat vir baie frustrerend is. “Veiligheid bly ons prioriteit. As ’n aankondiging in hierdie verband gemaak sou word, sal ons gereed wees om op kort kennisgewing ’n intensiewe klubrugbyseisoen van stapel te stuur. “Ons weet die huidige inperking en die geen rugby is ’n bitter pil om te sluk.” Pekeur het ook ’n beroep op Bolanders gedoen om hul hande te was, gesigsmasker te dra en sosiale distansiëring toe te pas.