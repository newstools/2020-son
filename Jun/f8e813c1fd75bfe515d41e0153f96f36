DIE beste bet vir môre se Chestnut Stakes oor 1 600 m op Turffontein is dat die wenner uit Mike de Kock se stal gaan kom. Dít en die SA Derby is die twee hoofwedrenne op die program. De Kock se drietal – Hawwaam, Soqrat en Queen Supreme kan kwalik gestuit word. Hawwaam word as die beste renperd in Suid-Afrika beskou, terwyl Soqrat altyd ’n groot bedreiging is. En min kenners sal ontken dat Queen Supreme die volgende grote gaan word. Randall Simons is op die rug van Soqrat met Callan Murray wat op Hawwaam se rug sal wees in die afwesigheid van Anton Marcus. Queen Supreme word deur Marco van Rensburg gery. Hawwaam sal uiteraard as die groot gunsteling wegspring, maar sal saam met Soqrat 60 kg op die rug hê teenoor Queen Supreme se 57,5 kg. Ons wenkeuse is Hawwaam, met Queen Supreme tweede en Soqrat derde. Hou egter die betting dop van Cirillo, Tierra Del Fuego en Green Haze. In die Derby lyk Youcanthurrylove met S’Manga Khumalo in die saal na ’n sterk kandidaat. Kyk ook uit vir Shango, Leopold en Imperia Ruby.