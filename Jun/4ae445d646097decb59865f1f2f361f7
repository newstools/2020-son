TYSON Fury en Anthony Joshua het ooreengekom om mekaar in twee gevegte te pak. Só sê die promotor Eddie Hearn oor die twee swaargewigboksers in ’n onderhoud met Sky Sports News. Onderhandelinge vir dié mega-geveg, wat deur kenners as die grootste in die geskiedenis beskou word, het reeds vroeg in Mei begin. Joshua (30) is die houer van die WBA-, IBF- en WBO-titel, terwyl Fury die WBC-kampioen is. Die wenner sal die wêreldtitels verenig. Hearn sê: “Ons is op ’n goeie plek. In prinsiep het albei boksers ooreengekom om mekaar in twee gevegte te pak.” Fury het in die sosiale media sy tevredenheid oor die verwikkelinge uitgespreek. Hy sê hy sal Joshua in 2021 aandurf, maar moet eers ’n struikelblok, ’n derde kragmeting teen Deontay Wilder, oorkom. Joshua, daarenteen, moet ook eers later vanjaar met die groot Bulgaar Kubrat Pulev afreken. Hearn sê daar moet nog na ’n paar sake gekyk word. “Ons kyk na venues en datums,” sê hy. Hy sê ook Fury teen Joshua is die grootste geveg ooit in die Britse boksgeskiedenis. “Jy kry nie groter as dít nie,” sê Hearn.