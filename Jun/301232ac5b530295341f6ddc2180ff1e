MANS, soek julle dalk wenke oor hoe om die perfekte ou vir jul partner tydens lockdown te wees? Dan moet julle nie môreaand die aanlyn show Learner Husband in Lockdown! van die bekroonde kome­diant Stuart Taylor misloop nie. Hoewel die show op mans gemik is, kan die hele gesin op die couch opkrul en dié lekker stuk geniet. Dis ’n crash course vir mans oor hoe om rusies met hul partner te vermy noudat mense genoodsaak is om baie meer tyd tuis deur te bring. Dis perfek vir mans wat te gereeld aan die verkeerde kant van hul partners kom. Hierdie show is ’n aangepaste weergawe van Learner Husband, sy vorige show, waarin hy nie skroom om eerlike stories oor die mishaps uit sy huwelik op ’n skreeusnaakse wyse voor te lê nie. As jy al ooit die opsie moes oorweeg om buitentoe te gaan waar jy dalk deur ’n dodelike virus besmet kan word of eerder in die huis te bly waar jou vrou jou kan doodmaak, is dié show net reg vir jou. Dis die perfekte comedy show vir ’n date night of gesinsaand. So, koop jou kaartjie nou en kry jou snacks gereed vir môreaand se show en lag jou klaar vir dié goeie komediant.