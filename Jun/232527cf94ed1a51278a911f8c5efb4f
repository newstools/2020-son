GEWAPEN met pangas gaan inwoners van die Black Joint-plakkerskamp in gure weer uit en oor die treinspore om hout te gaan soek in die digte bosse. Hout is die enigste bron van hitte en om kos mee te maak vir baie families in dié kamp in Oudtshoorn. Elke oggend sien jy mans en vroue wat bondels hout op hul kop dra. Die plaaslike munisipaliteit het bevestig meer as 1 000 mense woon op dié stuk munisipale grond. Meer as 100 huishoudings op dié grond het nie elektrisiteit nie. Die werklose Justin Jansen (24) join elke dag die groep wat bos toe stap op soek na hout. Inwoners kla oor slegte diensverskaffing en ontwikkeling, veral as dit by sanitasie en elektrisiteit kom. Die meeste gesinne is van plase afgeskop voordat hulle hier kom bly het en van hulle is ook backyarders. Daar is nie werk nie. Jansen share ’n twee-kamer- shack met drie familielede en ’n 66-jarige ouma. Hulle survive maar op ’n pension en grants. Nannie Blom (56), nog ’n inwoner, is van ’n plaas by Beaufort-Wes afgeskop toe die nuwe eienaar oorgevat het. Blom deel ’n toilet met vyf ander huishoudings in die plakkerskamp. Sy en haar gesin het 11 jaar gelede hier kom woon toe hulle van die plaas afgeskop is. Sy sê dis maar ’n daaglikse struggle sonder krag. “In die winter is dit koud en ons kan maklik Covid-19 optel. “Maar ons het nie ’n ander keuse nie.” Volgens Dennis Peters, ’n plaaslike leier, is ’n man onlangs beroof van sy selfoon en skoene toe hy oor die treinspore gestap het op pad bos toe. Dis gevaarlik, maar gesinne moet gaan hout soek om kos te maak. Jansen sê dis boonop ongemaklik om met ’n bondel hout op jou kop te stap elke dag. “Dis moeilik, veral vir ouer vroue”. Maar as hulle nie hout kry nie, dan kan hulle nie kook nie. Daar is nie ’n ander uitweg nie. Nou stap hulle maar in groepe, want daar is misdadigers in die omtes. Faith Lubbe (50), ’n ma van drie, verduidelik die pad na die bos is gevaarlik. Maar hul huise is koud en as dit reën, kom die water in. Hulle het al gekla oor die krag, maar niks luck nie. Hanna Nobel (47) sê sy is moeg van dié tipe lewe, maar daar is niks wat hulle kan doen nie. Sy en haar familie is van ’n plaas naby De Rust afgesit. Hulle het nie ’n ander plek gehad om te bly nie. Die woordvoerder van die munisipaliteit, Ntobeko Mangqwengqwe, sê daar is reeds navorsing gedoen oor hoe om krag en sanitasie in te bring om die shacks tot formele behuising te ontwikkel. Konstruksie sal later dié jaar of vroeg volgende jaar begin.