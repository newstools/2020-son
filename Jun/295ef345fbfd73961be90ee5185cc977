DIE WBC-swaargewigkampioen, Tyson Fury, het ’n NDA-kontrak (non-disclosure) geteken om teen An­thony Joshua kragte te meet, maar dis slegte nuus vir Britse fans. Só het die promotor Frank Warren in ’n onderhoud met Good Morning Britain gesê. Dit lyk na ’n uitgemaakte saak dat die geveg buitekant die Verenigde Koninkryk sal plaasvind en dat die Britte nie die geleentheid sal hê om hul twee beste boksers van alle tye teen mekaar in aksie te sien nie. ’n Aanbod word glo binnekort aan Joshua gemaak. Daar is algemeen verwag dat die geveg van die eeu beslis sou word in die Wembley-stadion of in Tottenham Hotspurs se nuwe stadion. Warren sê egter hy vrees dat Joshua, houer van die WBA-, WBO- en IBF-titel, moontlik van Fury sal wegskram. “Fury wil baklei, maar ek is nie so seker van die ander party nie. Ek het net ’n snaakse gevoel daaroor,” het Warren gesê. “Dis egter ’n geveg wat ons aan die gang wil kry – ’n geveg waarvoor die Britte nie kan wag nie. “Dan sal ons uiteindelik weet wie die beste bokser op die planeet is. “Daar is ’n helse klomp geld op die tafel. En watter bokser kan vandag nee sê daarvoor?” Nou is alle oë op Joshua gerig om ’n aanbod te aanvaar.