JOSÉ Mourinho se tekort­kominge as manager van Tottenham Hotspur word al hoe groter oopgevlek. Dit volg nadat Spurs gelukkig was om Vrydag met 1-1 teen Manchester United in ’n Engelse Premierliga- (EPL) wedstryd gelykop te speel. Al het Spurs die wedstryd se eerste doel aangeteken, was dit die voorspelbare Mou­rinho-taktiek van ouds wat fans aan die praat het. Spurs, ’n span geseënd met talentvolle aanvallende spelers, is beveel om daai een doel met alles binne hulle te ver­dedig. Een interessante statistiek van dié clash is dat Spurs se kaptein en bobaas-doelskieter, Harry Kane, die bal twee keer binne die boks (doelgebied) voor sy voete gehad het. Kane is ’n man wat onder Mauricio Pochettino se bestuur van Spurs meer as 20 doele in ’n EPL-veldtog aangeteken het. En net soos in sy tyd by United het Mourinho se busparkeer-plan – soos sy negatiewe taktiek genoem word om die doelhok te verdedig – in sy en sy spelers se gesig opgeblaas. United het laat in die wedstryd toegeslaan. Bruno Fernandes het sake van die strafkol gelyk gemaak nadat ’n verdediger Paul Pogba in die boks neergevel het. Volgens Mourinho was dit nie ’n strafskop werd nie. Dis slim taktiek deur hom om die gesprek te probeer aflei van sy span se teleurstellende vertoning. As dit nie vir daardie hardnekkige verdediging was nie, kon United met meer as net een punt na Old Trafford teruggekeer het.