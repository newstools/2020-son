“MOENIE Covid-19 as ’n verskoning gebruik om taxi fare te verhoog nie.” Dít was gister die boodskap aan taxi-eienaars in die provinsie. Dít kom nadat die Wes-Kaapse vleuel van die grootste taxi-raad in die land, die Suid-Afrikaanse Nasionale Taxi-raad (Santaco), besluit het om nie sy tariewe te verhoog nie. Santaco het gisteroggend by die Site C taxi rank met die provinsiale minister van vervoer, Bongi­nkosi Madikizela, vergader. Madikizela het reeds met Santaco vergader om die impak van die Covid-19-regulasies met hulle te bespreek. Madikizela sê hulle het saamgestem om die getal passasiers in ’n kombi van 10 tot 15 te verhoog. Hy sê: “Ek dink nie dit sal ’n probleem wees nie, maar almal moet ’n masker dra. Die probleem is met langafstand-roetes.” Die Wes-Kaapse Santaco-voorsitter, Nazeem Abdurahman, bevestig hulle gaan nie hul tariewe verhoog nie. Abdurahman sê: “Die uitvoerende raad, wat uit agt streke bestaan, het laas week vergader en ooreengekom om die gemeenskappe se belange eerste te plaas. “Ons vervoer die armstes van die armes. ’n Verhoging sal hulle sleg tref. “Dit is nie maklik met Covid-19 nie – veral met die regering se relief fund wat nog nie uitbetaal is nie.” Abdurahman voeg by hulle is nie tevrede met die bedrag van sowat R5 600 per voertuig wat die nasionale regering nou eers beskikbaar gaan stel nie. Intussen het Madikizela uitgevaar oor die MyCiTi-busse wat oor die naweek uitgebrand is. Hy beskryf dit as sabotasie van die ergste aard. Betogers in die Dunoon-gebied het Saterdagoggend ’n bus aan die brand gesteek en Saterdagaand nog een. Felicity Purchase, die Stad Kaapstad se mayco-lid belas met vervoer, sê die koste van die twee busse en die skade wat aan een van die busterminusse aangerig is, gaan die Stad ongeveer R8 miljoen uit die sak jaag. Sy voeg by pendelaars van Dunoon, Milnerton en die omliggende areas gaan nou weke lank sonder die My­CiTi-busdiens moet klaarkom. Purchase sê: “Ek is stomgeslaan. “Die MyCiTi-busdiens lewer al die afgelope 10 jaar ’n betroubare diens aan die pendelaars. “Die mense wat ons infrastruktuur die afgelope naweek geteiken het, weet dit beslis.” Die sabotasie het Saterdagoggend begin. Betogers het vroegoggend klippe gegooi na ’n bus wat op die V&A Waterfront-roete was. Betogers het selfs die passasiers beveel om uit die bus te klim. Die bus is toe aan die brand gesteek. Saterdagaand is nog ’n MyCiTi-bus in Racecourse Road­, Montague Gardens, aan die brand gesteek. Madikizela voeg by: “Die mense wat die busse aan die brand gesteek het, word verbind met die protesaksies in die area. “Hulle is ontevrede oor die ontwikkelingsprojek in die gebied.”