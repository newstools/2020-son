GRANT Margeman, sterspeler van Ajax Cape Town, sê hy het reeds sy pep talk gekry van Pitso Mosimane, sy toekomstige coach by Mamelodi Sundowns. Dis omdat Margeman, wat Dinsdag sy 22ste verjaardag gevier het, volgende seisoen vir Mosimane se ster-belaaide Brazilians gaan uitdraf. Dié boorling van Bonteheuwel is een van talle Kaapse spelers wat die geleentheid kry om nie net groot naam in die land en op die kontinent te maak nie, maar ook sy bank­balans ’n reuse-hupstoot te gee. Clayton Daniels, Franklin Cale en Wayne Arendse is van die plaaslike Kaapse spelers wat in die noorde groener weivelde gaan soek het. Margeman, wat ook ’n sleutelfiguur is vir David Notoane (coach) se Suid-Afrikaanse o. 23-span, sê hy waardeer Mosi­mane se eerlikheid en wyse woorde. “Die eerste aspek waarop coach Mosi­mane klem gelê het, is dat ek baie sacrifices sal moet maak as ek ’n naam vir myself by die klub wil maak,” vertel Margeman. “Hy het my daaraan herinner dat ek sommer veel harder moet werk om ’n regular in sy span te wees, want hulle stel baie hoë standaarde. “Mosimane sê verder hy is bewus daarvan dat ek talente het, want hy is nog altyd ’n admirer van my game. “So, dit laat ’n jong man soos ek nogal appreciated en goed voel, jy weet.” Intussen het Margeman uitgewys dat sy fokus vir eers op Ajax is en om die klub te help om tot die Premier-sokkerliga (PSL) bevorder te word. “Dis my wens vir my geliefde Ajax,” sê hy. “Hulle was altyd nog net goed vir my. “Verbeel jou – Sundowns pak Ajax volgende seisoen in die PSL en ek draf teen my voormalige span uit!”