SEWE mans van Masiphumelele wat nie hul lus vir drank tot vlak 3 van die nasionale lockdown kon hou nie, is dood nadat hulle ’n konkoksie op ’n partytjie gedrink het. Volgens Natalie Watlington, ’n woordvoerder van die Wes-Kaapse gesondheidsdepartement, is die mans onder ’n groep van 20 mense wat in die Valsbaai Hospitaal toegelaat is vir metanolvergiftiging. Metanol, of gemetileerde spirits, is ’n kleurlose vloeistof wat in die meeste gevalle in nywerhede gebruik word. Dié spiritualieë kan as vryf-alkohol gebruik word om inkmerke uit te vryf wanneer dit tot ongeveer 65-70% verdun word. Dit moet verdun word sodat dit nie te hard op die vel is nie. As jy ’n oppervlakte daarmee moet skoonmaak, kan jy dit nog onverdun gebruik. Watlington sê ál die mans wat vir metanol-vergiftiging behandel is, was Sondagaand by dieselfde jol in Masiphumelele. “Sewe is dood aan vergiftiging en nog vyf is na die Victoria- en Groote Schuur-hospitaal oorgeplaas. “Ons wil die publiek aanraai om nié metanol as ’n vervanger vir alkohol te probeer gebruik nie.” Daar word vermoed dat die partytjiegangers die chemical met sap op koeldrank gechase het. “Al die pasiënte is van Masiphumelele. Ons wil die gemeenskap van Masi vra om versigtig te wees.” Kol. Andrè Traut, ’n polisiewoordvoerder, het bevestig dat die mans dood is nadat hulle ’n selfgemaakte dop gedrink het. “Nadoodse ondersoeke is vir elkeen geopen om die presiese oorsaak van hul dood te bepaal.” Voordat vlak 3 Maandag ingeskop het, het baie mense hul eie brousels gemaak om die ergste dranklus te blus. Suid-Afrikaners kon vir sewe weke niks drank koop ingevolge die nasionale inperkingsregulasies op vlak 4 en 5 nie. Die sluise – of liewer die drankwinkels – is Maandag weer oopgemaak.