TRISTAN Delcarme is klaar besig om diep spore in sokker te trap – al is hy nou maar eers 12 jaar oud. Dié FN Rangers-jeugspeler wat sy sokkertande by Strandfontein FC geslyp het, is nie bang om teen laities twee of selfs drie jaar ouer as hy te speel nie. Volgens die jeugafrigter by Rangers draf Tristan gereeld uit vir dié klub se o. 14- en selfs o. 16-span. Hy het ook voorheen onder Carl Isaacs se afrigting by Fives Soccer School uitgeblink. Tristan was daarna vir ’n ruk op die kampusse van die Premier-sokkerliga (PSL)-klub SuperSport United se sokkerskole in die Kaap en Gauteng. Sy oom Fagan Muller, ’n voormalige beroepspeler by Santos, meen Tristan het die eienskappe om eendag op die hoogste vlak te speel – en Tristan stem saam. Tristan het aan Son gesê: “My droom is om sokker in Europa te speel. Dit was nog altyd my grootste droom om eendag my land in ’n Fifa World Cup-wedstryd te verteenwoordig. Tristan weet ook al hoe dit voel om oorsee te speel en te wen. Dít was toe hy nog by SuperSport se skool was en in Portugal aan Fifa se Development Schools-toernooi deelgeneem het. Hy sê om oorsee te kon speel het hom gewys wat hy moet doen om sy skills op te skerp en tegnies beter te word. Oom Fagan hou dié belowende youngster egter goed dop en laat hom verstaan dat hy op akademiese vlak nie own goals kan score nie. Hy sê: “Ek help Tristan gereeld met sy skoolwerk en dan sal ek ’n tydjie afknyp om hom ook die fynere kunsies van sokker te leer. “Hy is blessed met natuurlike godgegewe talent.”