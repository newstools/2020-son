’N JONG meisie is twéé keer deur haar buurman verkrag voordat hy gestraf is. Hiervoor het Daniel Baat­hlodi (52) van Kuruman onlangs 25 jaar hardepad gekry. Volgens brig. Mohale Ramatseba, ’n polisiewoordvoerder, het die eerste voorval in September 2015 gebeur toe die slagoffer 13 jaar oud was. Sy het voor die voorval met haar vriende in die straat in die nedersetting Tsineng, naby Kuruman, gespeel. Baathlodi het haar na sy huis geroep en haar tot binne-in sy slaapkamer gedwing. Daarr het hy haar verkrag. Hy het haar daarna gedreig dat hy haar sou leed aandoen indien sy sou uitpraat. Die voorval is egter wel by die cops aangemeld en die vuilgat is op 19 September dieselfde jaar gearresteer. Hy is ná sy hofverskyning op ’n lang borgtog vrygelaat. Gedurende April 2019 het hy die meisie, toe 17 jaar oud, gevra om ’n selfoon-charger na sy woning te bring, het hy in die hof getuig. Hier het hy haar met verbande vasgemaak en weer verkrag. Op dieselfde dag is hy weer gearresteer. Speurder Kenalemang Babeile, die ondersoekbeampte, het egter dié keer gesorg dat hy nie ’n tweede keer borgtog kry nie. Brig. Nicky Mills, provinsiale bevelvoerder van die Noord-Kaapse eenheid teen gesinsgeweld, kindermishandeling en seksuele misdrywe (FCS), het groot lof gehad vir die goeie speurwerk van Babeile. So ook kapt. Caren Nel, bevelvoerder van Kuruman se FCS. Die groepbevelvoerder van die John Taolo Gaetsewe- streek, genl.maj. Johan Bean, was ook in sy noppies met die goeie samewerking tussen die departement van justisie, die nasionale vervolgingsgesag en Babeile. “Dit het veroorsaak dat Baathlodi uit die samelewing verwyder is. Ouers moet egter steeds en ten alle tye na hul kinders kyk,” het Bean gepleit.