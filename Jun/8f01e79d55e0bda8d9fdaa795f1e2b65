DIS geen geheim dat die Covid-19-pandemie sokkerklubs finansieel hard getref het nie. Maar Ajax Cape Town skiet homself nou rêrig in die voet. Jy raak mos nie summier ontslae van jou beste, mees lojale werkers wat gehelp het om die klub op te bou tot waar dit vandag is nie. Dít kom nadat een van die klub se steunpilare, Mark Kulp, ná 22 jaar op Ajax se boeke die deur gewys is. Kulp, wat Ajax se Fan Shop bestuur het, was ook die koördineerder van die klub se passievolle fan base, bekend as Block 116. Niemand kan dit betwyfel dat dié super fan die verpersoonliking is van die Urban Warriors en alles waarvoor die klub staan nie. Sonder Kulp sou daar in die verlede omtrent géén fans by Ajax se wegwedstryde gewees het nie. Selfs toe Ajax uit die Premierliga na die Eerste Liga gerelegeer is, het Kulp net so behep en passievol oor die brand gebly en nie gefaal is pogings nie. Tot onlangs toe het Kulp in sy persoonlike hoedanigheid saam met sy gesin uitgehelp met voeding­skemas en liefdadigheidswerk in Elsies­rivier. “My hart is geskeur en dis moeilik om te verwerk,” sê ’n verpletterde Kulp. “Ajax was nie my job nie, maar my lewe en my tuiste. “Dis waarvoor ek elke dag gelewe en opgestaan het. “Jy moet onthou, ek het sekerlik met 99% van die fans in die Kaap en elders ’n ware verhouding gehad. “Dis omdat as hulle ’n trui wou koop, moes hulle met my deal. “Ek het ook goeie bande gevorm met bekendes soos Jaap Stam en (Klaas-Jan) Huntelaar asook ander internasionale geeste. Dít was vir my baie spesiaal,” voeg die super fan by. Volgens Kulp is daar niks wat hy sal verander in sy meer as twee dekades op Ajax se boeke nie. “Ek stap weg sonder grudges, ten spyte van al die bollie wat aangaan,” vertel Kulp. “Ek dink ek het die beste gedoen onder die omstandighede en ek sou alles presies dieselfde gedoen het as ek dit moes oordoen,” sê hy beslis. Son verneem ander personeellede se koppe gaan ook moet rol. Daar is selfs ’n sterk moontlikheid dat Ajax se moederklub, Ajax Amsterdam, hom nog voor die einde van die seisoen kan onttrek. Dit hou natuurlik verdere nare finansiële gevolge in. Talle van die spelers is ook reeds ingelig dat hulle ’n pay cut moet vat. Dié wat weier, sal die deur gewys word. Tog bly Kulp optimisties: “Ons vergader weer Woensdag met die baas om glo met maniere op te kom oor hoe ons dinge anders kan doen. “Hopelik wen ons nog die liga en promosie terug na die PSL. “Die son skyn steeds en dit sal ook môre en oormôre skyn. Ek staan sterk.” Ajax, wat die pas aangee met ’n voorsprong van 7 punte oor die tweede geplaaste Swallows FC, was sterk op pad om promosie te wen terug na die PSL voordat die corona-virus-uitbreking alles in limbo gegooi het.