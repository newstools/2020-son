KEVIN Campbell, voormalige striker van Arsenal, reken Luka Jovic van Real Madrid is nie geskik vir die Gunners nie. Campbell se uitlatings kom nadat Arsenal die 22-jarige striker as plaasvervanger vir Pierre-Emerick Aubameyang of Alexandre Lacazette oorweeg het. Aubameyang en La­cazette word albei sterk gelink met skuiwe weg van die Emi­rates. Arsenal is nou bereid om die Serwiër ’n nuwe uitdaging te bied met ’n stewige salaris van £170 000 (sowat R3,63 miljoen) per week. Campbell meen egter Jovic het reeds by Real gesukkel ná sy skuif voor die 2019-’20-seisoen van Eintracht Frankfurt na La Liga. “Wel, pas hy in by wat hulle doen? Ek dink nie so nie,” het Campbell sy opinie gelug. Mikel Arteta sal dus weer op sy voete moet dink. “Hy sal slimmer moet wees met wat en hoe hy dit sal doen. “Want ek dink om in die stelsel te speel wat Arteta wil hê, benodig jy spesialis-spelers in verskillende posisies. “Daar is boonop ’n wanbalans by Arsenal,” het Campbell bygevoeg. Arsenal hervat sy Premier­liga-seisoen Woensdag met ’n wegwedstryd teen Manchester City. – AP