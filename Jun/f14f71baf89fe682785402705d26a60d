INGEBOEK. Die eerste 10 pasiënte is in die Cape Town International Convention Centre (CTICC) se tydelike hospitaal toegelaat. Daar is meer as 800 beddens in dié siekeboeg. Op sy besoek hier, het pres. Cyril Ramaphosa Vrydag opgemerk alles is goed en wel, maar daar is steeds te min beddens vir wanneer die virus sy piek gaan bereik. Alan Winde, die Wes-Kaapse premier, het Maandag bevestig dat die eerste 10 pasiënte hier toegelaat is. Die CTICC se 4 groot uitstalruimtes is vir dié doel ingerig. Sowat 900 mediese werkers sal hier aan diens wees. Winde sê: “Pasiënte wat besig is om te herstel van die virus, maar steeds mediese behandeling benodig, sal behandel word by dié hospitaal, wat die Hospitaal van Hoop heet.” Wat dié tydelik ingerigte hospitaal so uniek maak, is dat daar benewens die 864 hospitaalbeddens,ook toerusting vir die toediening van suurstof, ’n digitale X-straal-fasiliteit, fisioterapie en ’n apteek op die perseel is. ’n Span van 40 kundiges het aan die voorpunt gestaan met die projek om die CTICC dié nuwe baadjie te laat aantrek. Winde sê meer as 100 mense van verskillende kontrakteurs het gehelp met die projek. Hy loof almal wat daaraan gewerk het om dit so vinnig tot stand te bring.