TE MIDDE van ál die onsekerheid weens die pandemie en of Ajax Cape Town promosie na die Premierliga sal wen, is dit verblydend dat die klub steeds talent soos orrel­pypies inryg. Dit volg nadat die Urban Warriors ses van hul akademie-spelers beloon het met senior kontrakte vir die 2020-’21-seisoen. Die span van Parow beteken baie vir jong aspirant-sokkerspelers. Vir talle is dit ’n “life-changing” oomblik – een waaroor hulle al vir jare droom en na uitsien. Hulle is onder andere Ashley Cupido, Cole Schoeman, Dale Wakefield, Khaya Mfecane en Chumani Butsaka. Dit is veral Cupido wat behoorlik in sy noppies is met die onlangse verwikkelinge in sy loopbaan. Die 19-jarige Cupido is een van die staat­makers van Ajax se Tweede Liga-span met sy oog vir doele. Hy is ook in die running vir die liga se voorste doelskieter met 13 doele, tesame met Zizwe United se Sinethemba Mti en Therlo Moosa van The Magic. Cupido vertel dit was nogal ’n baie groot oomblik vir hom toe hy sy kontrak sign. “Jissie, ek was sommer baie emosioneel toe ek my handtekening op daardie papier sit,” gesels Cupido met Son. “Dit was ’n lang pad tot hier en ek moes geduldig wees en my kans afwag. “Dis waarom ek ook dankbaar is vir my ma, Esperando, en haar op­offeringe tot dusver met my loopbaan. “Sy weet hoe baie harde werk en tyd dit van ons almal geverg het tot op hierdie punt. “Dis ook vir my oorlede pa (Jannie van Wyk) wat vanuit die hemel breed glimlag. “Dan wil ek ook vir Ajax bedank vir hul vertroue in my as ’n jong speler,” aldus Cupido. Hierdie boorling van Ottery in Kaapstad het sy tande geslyp by die amateurklub van Clarewood voordat hy twee seisoene by Hellenic deurgebring het.