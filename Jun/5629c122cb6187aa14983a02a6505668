MENSE in Indië is vol lof vir ’n cop wat ’n baba se lewe help red het. Konst. S. Kolekar van die Moembai-polisie het ’n bekommerde gesin in nood langs die pad gesien staan. Hy het gaan uitvind wat fout is. Toe hy hoor die 14 dae oue baba het ’n speld ingesluk, het hy hulle dadelik in sy eie kar gelaai en hospitaal toe gejaag. Die personeel by die Koning Edward-gedenkhospitaal in Parel kon die kind red. Die Moembai-polisie se twiet hieroor is baie gewild. Een comment lui: “Respek! Mal oor die Moembai-polisie vir als wat julle vir mense doen.” – NDTV