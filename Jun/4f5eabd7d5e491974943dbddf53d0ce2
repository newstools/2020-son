DIE Highlands Park doelskieter Wayde Jooste sê die spelers sal hul ondersteuners mis wanneer sokker weer aan die gang kom in die land. Die Premierliga (PSL) se seisoen kan dalk binnekort weer aan die gang kom nadat hulle die groen lig gekry het om weer te begin oefen. Dit sal natuurlik met baie regulasies wees om te help teen die verspreiding van Covid-19. Soos in Europa se groot ligas sal van die regulasies heel moontlik insluit dat geen ondersteuners die wedstryde mag bywoon nie. Die Baaienaar sê hy kan regtig nie wag vir sokker om weer aan die gang te kom nie. Hy noem dat hy waar hy bly, selfs ’n klein binnenshuise sokkerveld het, maar dat hy dit nie kan gebruik nie. “Ek mis dit vreeslik en ek moet sê dit sal lekker wees om ná amper drie maande weer op ’n oop veld te kan rondhardloop en speel,” gesels Jooste. Hy sê hy verstaan egter dinge gaan anders wees wanneer hulle wel weer aan die gang kom. “Spelers en ondersteuners se veiligheid, voel ek, is steeds belangrik. As ’n mens so daarna kyk, voel ek dat ons amper nog nie moet begin speel nie. “Dis egter nie ons besluit nie. Al wat ons kan doen, is om ál die regulasies na te kom vir almal se veiligheid.” Volgens hom vul die ondersteuners die wedstryddag aan en dis eintlik wat die sport maak. “Vir my, as jy van die bus afklim en jy hoor die skare se geraas, dan weet jy dis game time. So, sonder dit gaan dit moeilik wees. “Ek dink dit sal nader aan voorseisoense stryde wees waar daar ook nie skares is nie. Die geblaas van vuvuzelas gaan ook nie gehoor word nie. So, ek dink ons gaan ’n moeilike tyd hê sonder dit alles.” Jooste hou hom besig met oefensessies. Hy probeer ook aanlyn klasse aanbied, maar sê dit gaan belangrik wees om nie haastig terug te keer na volle oefensessies nie. “Ek doen baie oefensessies tuis, maar dis anders as jy op ’n groot veld is. So, ek hoop net daar is genoeg tyd vir die liga om goed voor te berei voordat ons regtig ons eerste wedstryd speel,” voeg hy by.