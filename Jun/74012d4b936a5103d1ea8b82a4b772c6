DIT wil nie sê omdat jy in Helenvale in die Baaise Northerns bly jy moet krepeer van ellende nie. Inteendeel, van die Metro se mees talentvolles bly in dié area. Leroy Abrahams van Elk-straat in Helenvale het dit hom ten doel gestel om ’n verandering in sy gebied te maak. Abrahams het ’n groep van sowat 20 jongelinge gemobiliseer om die strate skoon te maak. By Son se aankoms in Helenvale was die kinders baie ywerig met ’n graaf en hark doenig. Van dié kinders was so jonk as vyf jaar oud. Abrahams was eens ’n gangster. Hy sê die skoonmaak van sy buurt is die minste wat hy vir die gemeenskap kan doen. Dit was hier waar hy voorheen soveel hartseer gesaai het. Die voormalige boef is ook ’n kranige skrywer en het reeds drie boeke die lig laat sien. Verse & Inspirasie (2016), Testimony in Poetry en In Pursuit of Poetic Perfection (albei gepubliseer in 2018) het in samewerking met ander skrywers die lig gesien. Abrahams sê sy skryfstukke handel meestal oor die moeilike omstandighede in Helenvale en die groter Baai-area. Een van sy treffende gedigte, “Covid-19” het in Glomag, ’n tydskrif in Indië, verskyn. “My hoop is dat alle kwaadhede sal ophou. “Ek probeer ’n rolmodel vir die kinders wees sodat hulle nie na bendebase hoef te kyk nie,” het Abrahams verduidelik. “Ek glo daar is hoop vir ons kinders, want in Jesus is daar hoop.” Volgens Abrahams gaan hy nie net by sy straat stop nie, hy sal nie rus voordat die hele Helenvale silwerskoon is nie.