DÍT is mos nou sportmangees – of jy op die rugbyveld is of nie; in ’n pandemie of in ’n doodnormale tyd. Die Springbok-kaptein, Siya­ Kolisi, en Bok-legende Bryan Habana wil mense inspireer om ander te help. Dié twee se stigtings het gister in samewerking met Pick n Pay 1 000 kospakkies in Mitchells Plain en Khayelitsha gaan uitgedeel. Vir baie inwoners hier was hul dag gemaak. Nie net oor die verligting van iets te ete kry nie, maar ook om hul eie helde in lewende lywe te kon aanskou. Hulle het eers 300 kospakkies by die Lantana Primêre Skool in Mitchells Plain gaan uitdeel. Daarna het nog 300 kospakkies by die Hillside Pimêre Skool in Rocklands aan die beurt gekom. Vandaar het hulle die res van die kospakkies gaan uitdeel by die Masiyile Sekondêre Skool in Khayelitsha. Kolisi sê hy is bly om deel te kan wees van die poging om mense tydens die Covid-19-lockdown hoop te gee. Hy is ’n nederige man met ’n hart van goud. Hy sê: “Dis nie eintlik ek wat dit doen nie. Ek is maar net ’n kanaal waardeur ander die goeie werk kan doen. “Ons hoop om ander aan te moedig om ook mense te help waar hulle is as hulle in staat is om dit te doen.” Habana sê op sy beurt dis vir hom ’n voorreg om deel van die inisiatief te wees. “Siya is ’n leier op die rugbyveld, maar ook weg van die rugbyveld. “Dit is ’n moeilike tyd vir almal. “Ek is bly ons kan mense hoop gee deur dié kospakkies wat hulle vir ’n paar weke kan hou.” Audra Hendricks (35) en haar seun, Blake (6), sowel as Chanelle Wagenaar (40) en Chelsea Petersen (6) is onder die mense wat kospakkies gekry het. Wagner sê sy waardeer die kospakkies, want dis nou moeilik vir haar as ’n hairdresser om ’n inkomste te verdien. Haar kinders was hoog in hul noppies om hul helde in lewende lywe te kon sien.