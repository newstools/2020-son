MET die hulp van die gemeenskap van Hanover Park is ’n 22-jarige man gearresteer ná ’n skietvoorval wat een dood en twee ander beseer gelaat het. Die voorval het Woensdagaand 18:00 op die hoek van Anthia Walk en Rystonstraat plaasgevind. Volgens Ruth Solomons, Metropolisiewoordvoerder, het die tactical response unit die verdagte in hegtenis geneem op ’n reeks klagte, insluitend moord. “Lede was op patrollie toe hulle die skote hoor afgaan. Hulle is deur die gemeenskap gelei in die regte rigting en is ook ingelig waar die skieter hom bevind,” sê Solomons. Sy sê die beamptes het ’n man op die grond sien lê wat toe reeds aan sy veelvuldige skietwonde beswyk het. “Twee ander omstanders is ook in die voorval beseer en is na die naaste mediese fasiliteit vervoer,” vertel sy. Solomons sê die beamptes het die skieter getrack na ’n huis in Lonstonstraat. “Die verdagte is deursoek en ’n Vektor Z88-vuurwapen met twee magasyne en ammunisie is in sy besit gevind.” Die verdagte is na die Philippi-solisiestasie vervoer en aangekla van moord en poging tot moord, asook die besit van ’n onwettige vuurwapen en ammunisie. Kaptein FC van Wyk, ’n polisiewoordvoerder, sê ’n saak van moord word ondersoek nadat die lyk van ’n 28-jarige man met veelvuldige skietwonde gevind is. “Die omstandighede rondom die voorval word ondersoek,” sê hy. Die verdagte sal vandag in Athlone se landdroshof verskyn.