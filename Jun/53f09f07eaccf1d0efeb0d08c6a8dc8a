SUID-AFRIKA kan een van die lande wees wat ’n oplossing vir die huidige wêreldwye krisis bied. Dr. Zweli Mkhize, minister van gesondheid, sê: “Dis nie die norm om ’n vervaardiger en verskaffer van ’n noodsaaklike medikasie te hê nie. “Suid-Afrika het tans sowat 300 000 ampulle van die middel deksametasoon om toe te dien aan Covid-19-pasiënte wat ernstig siek is. “Daar is ook drie verskaffers van die middel vir binneaarse toediening en een wat dit vir mondelikse gebruik vervaardig.” In Brittanje is reeds bevind dat dié middel sterftes onder diegene wat ventilators benodig, met ’n derde verminder en met ’n vyfde onder pasiënte wat suurstof benodig. “Geen ander medikasie het nog dié vlak van doeltreffendheid teen Covid-19 getoon nie,” aldus Mkhize. Die ministeriële advieskomitee oor Covid-19 het reeds die gebruik van die middel vir Covid-19-pasiënte op ventilators of suurstofbehandeling aanbeveel. “Gesondheidsorgwerkers is bekend met die middel en dit verg nie baie bykomende opleiding nie. Die middel is ook goedkoop en kan maklik vervoer en toegedien word.” “Dit word egter nie aanbeveel vir asimptomatiese pasiënte of dié wat nie suurstof benodig nie.” Intussen het Suid-Afrika opgeskuif en is nou onder die 20 lande met die meeste bevestigde gevalle Covid-19, selfs meer as China. Amerika het met 2,2 miljoen die meeste bevestigde gevalle en meer as 121 000 Covid-19-sterfgevalle. Brasilië het dié week ook die 1 miljoen-kerf vir bevestigde gevalle verbygesteek.