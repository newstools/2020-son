AL HET die Wes-Kaap die meeste bevestigde gevalle en Covid-19-verwante sterftes in die land, het skole hier gister heropen. Laat Sondagaand het die minister van basiese onderwys, Angie Motshekga, aangekondig gr. 7’s en gr. 12’s sal eers op 8 Junie terugkeer. Debbie Schäfer, Wes-Kaapse minister van onderwys, sê egter: “Die skole in dié provinsie is gereed en heropen soos beplan.” Motshekga het Maandagoggend gesê daar is Saterdag op ’n vergadering van die raad van onderwysministers besluit nog tyd is nodig omdat nie alle skole gereed is om te heropen nie. Schäfer het by monde van haar woordvoerder, Kerry Mauchline, bevestig sy was op daardie meeting teenwoordig. Maar wat daar bespreek is, is volgens haar vertroulik. Son wou by die Wes-Kaapse onderwysdepartement (WKOD) weet of die goedkeuring insluit dat skole aan die Covid-19-beroepsgesondheids- en veiligheidsmaatreëls voldoen. Mauchline sê: “Die WKOD het elke skool ’n checklist gegee om seker te maak gesondheid- en veiligheidsprotokol is in plek.” Die WKOD sê hy is slaggereed vir die heropening. Son se verslagspan was by talle skole in die provinsie en baie van hulle het nie al die nodige PPE ontvang nie. Ander het dit ontvang, maar dit was laat. Mauchline sê: “Ons gee aandag aan die tekort by enkele skole waar die PPE nie afgelewer is nie. “Indien dit die geval by ’n skool is, moet die skool die distrikskantoor in kennis stel en die nodige aflewering sal plaasvind, of ’n besluit sal gemaak word om nie te heropen nie.” ’n Paar skole oor die provinsie heen het volgens die verslagspan nie heropen nie. Volgens Mauchline staan hulle by die standpunt dat skole op 1 Junie moes oopmaak. “As ’n skool nie heropen het nie en nie vooraf toestemming gekry het nie, sal ons dit met die betrokke skool opvat. “Die skool moet oop wees. “As ouers besluit om nie hul kind skool toe te stuur nie, kan hulle vir tuisonderrig aansoek doen,” aldus Mauchline. Sy voeg by beheerrade het nie die reg om toegang te weier aan diegene wat skool wil bywoon nie. Daar is ook tans geen uitsondering in omgewings met hoë corona-virus-syfers nie. Mauchline sê ander grade kan nog nie terugkeer nie, selfs nie na kleiner skole wat nie baie leerders het nie. “Slegs gr. 7- en gr. 12-leerders het teruggekeer. “Ons sal clarity moet kry oor die nasionale minister se statement.” Schäfer het verlede maand aan ’n komitee van die provinsiale parlement gesê skole word nie ontsmet nie omdat hulle gesluit was. Tog was sommige skole oop as deel van ’n voedingskema vir leerders of die omliggende gemeenskap. Mauchline verduidelik: “Die WKOD vra skole om hul perseel volgens die rig­lyne skoon te maak. “Waar ’n positiewe geval is, moet die skool dit by die distrikskantoor aanmeld sodat die skool skoongemaak kan word.” Teen druktyd was die WKOD nog besig om sy verslag saam te stel oor hoeveel skole heropen het.