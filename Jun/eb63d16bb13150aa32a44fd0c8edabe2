SEKERE kerke is darem nou oop. Maar groter gemeentes se deure bly toe. Op Woensdagaand het die nasie weer reggeskuif om te luister wat pres. Cyril Ramaphosa afkondig oor die verslapping van die vlak 3-regulasies. Verskeie sektore het gesug van verligting ná byna drie maande waarin hulle geheel en ál afgesny is van hul inkomste. Dis veral haarkappers en mense in die skoonheids- en restaurantbedryf wat gehuil het van verligting. Nou kan ’n mens ten minste weer by ’n haar- of ’n naelsalon salon jou gaan regtrek, en jy kan gaan aansit vir ’n ordentlike ete in ’n restaurant. Die regulasies bly egter nog baie streng. Die afgelope week is Jeugdag gevier, maar ongelukkig onder ’n vlaag van swaarmoedigheid. Die sinnelose moorde op kinders en vroue is soos die ander plaag wat die land tans in ’n afskuwelike greep beet het. Die Verenigende Gereformeerde Kerk (VGK) het egter besluit om vir eers gesluit te bly. Die VGK sal eers weer einde Augustus oopmaak. Die meerderheid ander kerke, soos die Anglikaanse, Rooms-Katolieke, Ou en Nuwe Apostoliese Kerk, sal ook vir die volgende twee maande gesluit bly, maar daar ís aanlyn dienste. Die lyke van Altecia Kortje (27) en haar 7-jarige dogter, Raynecia, is Vrydagmiddag in ’n huis in Belhar gevind. Hulle was al van die vorige Dinsdag vermis. Altecia is doodgesteek, sowel as haar arme dogtertjie. Die verdagte, die pa van Raynecia, is ook die vermoorde vrou se boy­friend. Kirvan Fortuin (28), ’n gewilde danser betrokke by die Universiteit van Kaapstad se balletskool, is ook Saterdag in Macassar Village doodgelem. Maar hier lê die kinkel. Die hoofverdagte is net ’n kind – ’n 14-jarige meisie. Arin Esterhuizen (3) en haar pa, Nathan, is Maandag in 39ste Laan, Elsies, doodgeskiet. Nathan en sy dogtertjie was in sy kar. Daardie selfde aand in Tafelbergweg, Hillview, Lavender Hill is ’n seuntjie, net bekend as Liam, doodgeskiet en sy pa gewond in ’n gangster-skietery. Die seuntjie is in die kop getref en later in die hospitaal dood. Daar was paniek onder inwoners oor ’n vermoedelike Covid-19-sterfgeval by die skool. Gerugte het die rondte gedoen dat ’n werker by die skool die virus gehad het, maar dit blyk toe hy is dood aan ’n hartaanval. Op Vrydag 19 Junie berig Son dat gedenkdienste ’n ander baadjie aangetrek het onder die lockdown. Vir die gevalle polisie-amptenaar sers. Brandon Bon is ’n “drive-through memorial” gehou. Alles dui daarop dat dié pandemie die lewe soos ons hom ken, geheel en al verander het.