CEDRIC February is ’n nederige, doodgewone mens met ’n brandende passie om sy medemens op te hef, veral die sokkerspelers van yester­year wat in die apartheidsjare ’n groot rol in sy lewe gespeel het. Dié oudonderwyser van Hoërskool Plumstead het sy skoolloopbaan by Hoërskool Lückhoff in sy geboortedorp, Stellenbosch, voltooi. Hierdie 63-jarige “plaasjapie”, wat sy B.Econ. in 1992 aan die Universiteit van Wes-Kaapland voltooi het, het op sy dag ’n bietjie sokker gespeel, maar was nie juis geseënd met sokker-skills en talente vir die beau­tiful game nie. Sy passie vir die sport was egter net so vurig as dié van die spelers wat hy weekliks gaan ondersteun het. Dis veral die original spelers van Cape Town Spurs se span van 1970 wat hom na aan die hart lê. Die afwesigheid van dié helde se geskiedenis, met hul rekords en prestasies, is iets wat February pla. Dis waarom hy só nostalgies is oor destydse helde soos Joey Law­rence, Don Lucas, David Martin en ander. Hy wil hul verhale nou in ’n boek neerpen. Hy voel dis hoog tyd dat die spelers hul regmatige plek in die geskiedenis van Kaapse sokker inneem en vir ewig onthou word – op rekord! February se uitdaging tans is om die nodige inligting van die oorblywende spelers te bekom. Natuurlik wil hy ook die afgestorwenes se inligting verkry. Hy is egter positief dat hy dit sal bekom, ondanks vele uitdagings. “Ek het reeds ’n titel vir die boek in gedagte – Cape Town Spurs: The Pioneers,” vertel February. “Die boek het te doen met die eerste pro-sokkerspan onder die vaandel van die destydse FPL, die Federation Pro League, in die Kaap. Daar is baie goed in my kop wat ek visualise. “Ek gaan ook die argiewe van die WP-raad naslaan om die verskillende spanne en unies se bydraes te respekteer. “Ek het reeds profiles van spelers soos Seraj Abbas en Yusuf Davids opgeneem en is tans besig om die ander s’n te bekom. “Almal was destyds en is tot vandag bewus daarvan dat die 1970’s se legendes baanbrekers was. Hulle het hoë standaarde gestel vir dié wat ná hulle gevolg het. “Wat baie kenmerkend was, is dat sekere van hulle weer vir hul unies gaan speel het. “Manne soos Yusuf het weer vir Al­liance gaan uitdraf. “So, dít is die planne in die pyplyn en met hul samewerking kan dit wel vermag word. “Die boek het niks met my uit te waai nie, want ek is maar net ’n plaas­japie wat groot genot daaruit geput het om die spelers hul magic op die veld te sien doen. “Dit gaan dus oor ons sokker-greats wat destyds ’n kardinale rol gespeel het in ons lewens tydens die donker jare van apartheid,” verduidelik February.