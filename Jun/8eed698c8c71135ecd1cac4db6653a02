WERKERS by die Blue Ribbon-bakkery in Soutrivier sê die Covid-19-gevalle daar bly styg. Dít kom ondanks die voorsorgmaatreëls wat in plek is om die werkers te beskerm. Meer as 100 mense by dié bakkery was al met die virus besmet. Een van die werkers was al twee keer onder kwarantyn nadat sy in kontak was met werkers wat met die virus besmet was. Die eerste keer is sy negatief getoets, maar die tweede keer was haar uitslag ook positief. Sy is al die afgelope 10 dae by die huis in afsondering. Die vrou se man sê: “Die gevalle styg net en hulle doen niks nie. “Dié naweek is daar drie nuwe gevalle aangemeld, waarvan twee casual werkers was. “Hulle sê elke keer hulle maak die plek skoon, maar hulle het nog nooit toegemaak nie. “My vrou het sedert lockdown elke dag gewerk, en was al twee keer onder kwarantyn. Die tweede keer is sy positief getoets en is tans by die huis.” Warda Rahim van die Salt River Community Action Network is vas oortuig die meeste gevalle kom van buite af. Rahim sê: “Die fabriek het voldoen aan die vereistes van die gesondheidsdepartement om Covid-19 in die werkplek te verhoed.” Volgens Siobhan O’Sullivan, woordvoerder van Blue Ribbon, het hulle sedert die begin van die lockdown al 825 werkers gehad wat onder kwarantyn was. O’Sullivan sê: “Van dié gevalle was 140 positief en 685 negatief. “Daar het al 53 werkers herstel wat die virus gehad het en tans is daar net 87 werkers wat nog met die virus besmet is. “Die werkers se welstand is vir ons baie belangrik en ons eerste prioriteit. “Al ons fasiliteite en voertuie word gereeld skoongemaak en word elke sewe dae gediepreinig. “Die werkers word ge-screen deur gekwalifiseerde verpleegsters wanneer hulle die fabriek binnekom – en as hulle simptome toon, word hulle geïsoleer en na ’n dokter verwys.”