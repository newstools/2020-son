’N PAAR Kiwi-sterre gaan nie in aksie wees wanneer die Superrugby Aotearoa-toernooi dié naweek afskop nie. Luidens berigte uit Nieu-Seeland sal die Chiefs sonder hul kaptein, Sam Cane, wees wanneer hulle Saterdag in Dunedin teen die Highlanders te staan ??kom. Cane sukkel steeds met ’n rugbesering. Die nuut aangestelde kaptein van die All Blacks sal dus nie Saterdag in die Forsyth Barr-stadion vir die Chiefs kan uitdraf nie. Cane het gister aan TVNZ gesê: “Dit was meer as net algemene seerheid in my rug. Dit voel bietjie styf en gaan ’n paar dae vat om reg te kom. “Gats (Warren Gatland, coach van die Chiefs) het die besluit uit my hande geneem.” Dié game teen die Highlanders is die eerste rugbywedstryd sedert die staking van Superrugby weens die Covid-19-pandemie. Intussen sal die Hurri­canes minstens drie weke sonder hul ster-heelagter, Jordie Barrett, moet klaarkom. Luidens New Zealand Herald­ sukkel Barrett met ’n skouerbesering. Hy moet ’n operasie ondergaan wat hom langer as die verwagte drie weke langs die kantlyn kan hou. Dit beteken dat die fans sal moet wag vir Jordie se langverwagte clash met sy ouer broer Beauden, wat hom onlangs by die Blues aangesluit het. In die eerste ronde van Superrugby Aotearoa gaan die Highlanders Saterdag 09:05 SA tyd die Chiefs aandurf. Vroeg Sondag (05:35) pak die Blues die Hurricanes op Eden Park. Goeie nuus vir ondersteuners is dat ál die games in vol stadions gespeel gaan word. Dít aangesien daar geen beperkinge gaan wees op die aantal toeskouers wat die nuwe kompetisie mag bywoon nie. Die wedstryde gaan regstreeks op SuperSport uitgesaai word.