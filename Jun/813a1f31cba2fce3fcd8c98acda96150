IN MACASSAR was nasionale Jeugdag vanjaar baie somber omdat die gemeenskap op dié dag hulde gebring het aan ’n geliefde seun – die wêreldbekende danser Kirvan Fortuin. Hy is dood nadat hy Saterdag in die vroeë oggendure naby sy huis in Sheikh Yusuf Avenue, Macassar Village, met ’n skerp voorwerp in die bors gesteek is. Die beskuldigde is ’n 14-jarige meisie van Sir Lowry’s Pass. Fortuin het na verneem word in die arms van sy pa, Steven Claasen, gesterf terwyl hulle op pad was hospitaal toe. Fortuin se ouers het sy lyk Maandag by die lykshuis gaan uitken. Die tienermeisie het Maandag in die landdroshof in Somerset-Wes op ’n aanklag van moord verskyn. Die saak teen haar is tot 25 Junie uitgestel. Sy sal dan om borgtog aansoek doen. Die saak word onder­ die Kinder­beskermingswet ondersoek, daarom word sy in ’n plek van veiligheid aangehou. Son het betroubaar verneem die beskuldigde was by mense in die straat tuis. Haar boyfriend is na bewering 53 jaar oud. Intussen stroom die huldeblyke vir Fortuin in. In die sosiale media het verskeie mense in die vermaakbedryf hulde aan hom gebring. Die danser en choreograaf se dood het veral in die Hollandse media aandag getrek. Hy het vroeër in Nederland studeer en gewerk. Mense het Dinsdag van oral gekom om hul laaste eer aan Fortuin te betoon deur verby sy huis te ry. Die stoet se rit het begin by die Hoërskool Zandvliet in Macassar, waar hy op skool was. Mense het ook blomme by die huis gaan neersit. Verskeie video’s van Fortuin se optredes is ook vertoon. In een van die video’s sê die jong man dans is sy eerste taal.