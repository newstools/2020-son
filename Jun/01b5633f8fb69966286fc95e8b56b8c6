DIE Matzikama-distrik is in rou gedompel na twee van hul eie die week dood is. Een van hulle is Margeret Engelbrecht, ‘n gesondheidswerker van Vredendal. Sy is vroeer die week in die hospitaal dood, na sy haar stryd met die gevreesde Corona-virus verloor het. Na wat verneem word is Engelbrecht meer as 30 jaar werksaam in die gesondheidsbedryf. Die Wes-Kaapse gesondheidsdepartement sê uit respek vir Engelbrecht se familie wil hulle geen kommentaar oor haar dood lewer nie. Elizka van der Merwe vereer Engelbrecht op ‘n haar Facebookblad en skryf: "Jy was soveel meer as net nog ‘n Covid-19 statistiek mooie Margaret. "Jy het so uitgesien na jou aftrede en jou outomatiese karretjie. Jou lewe was ‘n getuie dat God se genade tot op die allerlaaste genoeg was en altyd sal wees." Ds. Pedro Oktober, van VGK-Vredendal-Noord, sê hul gemeenskap se gebede gaan uit aan Engelbrecht se familie. "Sy het moedig, gelowig die stryd gestry en die wedloop geeindig. Ons grootste dank en waardering vir haar uithou vermoë en volharding in haar siektestryd. God het immers anders besluit en haar huis toe geneem. Haar mooi menswees en aangename persoonlikheid sal gemis word." Die gemeenskap rou ook oor die skielike heengaan van Jan Cyster (52) wat beter bekend is as Jan Koen. Koen, 'n amptenaar in die waterafdeling by die Matzikama-munisipaliteit, is Dinsdagoggend in die hospitaal dood. Sy lewensmaat, Tabita “Poppie” Cyster het hom Maandag self na die hospitaal gery. "Hy was 'n asmalyer. Maandag het sy bors weer gelol. Toe boek hy homself by die hospitaal in.” Sy vertel Jan het nog Maandag uit die hospitaal gebel en gebid vir hulle en vir hom. Sy sê sedert sy Dinsdag die tyding gekry het, kan sy niks eet nie en is haar gestel ook nie lekker nie. "Die hospitaal het laat weet dat ons hom nie kan sien nie want hy het Covid-19 gehad. Maar vir sy vriend het hy gesê hy is negatief. Ons wag nou vir verdere kommunikasie van die hospitaal af." Een van Jan Koen se beste vriende en voormalige kollegas, Lionel Henderson, het emosioneel geword toe hy oor Jan Koen praat. "Hy was ‘n groot gees in die gemeenskap. "Hy kon niks lelik van 'n mens sê nie. Hy was baie lief vir sport, maar veral vir sy sokker." Volgens Leensie Lötter, woordvoerder van die Wes-Kaapse gesondheidsdepartement in die Weskus, het 17 mense teen Donderdagmiddag positief vir Covid-19 in die streek getoets. Ses van die mense is werksaam by die gesondheidsfasiliteite in Matzikama. Sy sê net een persoon is aan die virus dood terwyl ‘n ander een wat ook positief getoets het in Mei dood is aan 'n ander siekte.