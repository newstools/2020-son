ASHLEY Johnson het ná agt suksesvolle jare dié week as speler by Wasps in Engeland klaargemaak. Die 34-jarige veelsydige Springbok-voorspeler, wat ewige goed in die haker- en losvoorspeler-posisie kan speel, is in 2012 deur Dai Young na dié rugbyklub in die Engelse Premierliga gelok. Lee Blackett, hoofafrigter van Wasps, sê Johnson word ongetwyfeld as een van die beste oorsese aanwinste in die klub se roemryke geskiedenis beskou. Johnson het gister aan Son op Sondag gesê: “Toe ek in 2012 hier by Wasps van die Cheetahs aangekom het, het ek nie geweet wat om te verwag nie. “Dis ’n nuwe land met ’n nuwe kultuur. My oudste seun was destyds maar net drie jaar oud. Hy was ’n Afrikaanse seuntjie. “Ons het regtig nie geweet wat om te verwag nie. Die afgelope agt jaar was ’n ongelooflike reis. “Met die onsekerheid wat met die Covid-19-pandemie gepaard gaan, dink ek dit is ’n goeie tyd vir my om volgende seisoen die oorgang van ’n speler na ’n coach te maak.” Volgens Johnson gaan afrigting alles oor hoe jy kennis deel en spelers toelaat om dinge vir hulself te explore. “Dit was tot dusver vir die laaste drie jaar ’n ongeloof­like leerkurwe vir my waar ek met Wasps se akademie-span as voorspeler-afrigter gewerk het. “Dit was ’n great ervaring om as ’n coach te groei en verbeter.” Die seun van die voormalige Saru-stut Archie Johnson het van 2007 tot 2012 in 63 wedstryde vir die Cheetahs gespeel. Hy het drie keer in sy loopbaan vir die Springbokke uitgedraf. Al wou dié boorling van Wynberg in die Kaap uiteraard meer toetse vir die Bokke gespeel het, het hy geen berou oor sy besluit om sy geboorteland te verlaat nie. Hy verduidelik: “Ál die klubs sukkel tans finansieel. “Ek het reeds ’n klub waar ek gaan coach, maar as daar ’n groot offer opkom, sal ek dit beslis oorweeg. “Die plan in dié stadium is om my loopbaan volgende seisoen as ’n player-coach voort te sit.” Dit gee Johnson die geleentheid om albei dinge te doen waaroor hy passievol is. Oor gerugte dat hy by die Engelse Rygbyvoetbalunie (RFU) as afrigter betrek gaan word, sê hy: “As ek in die Engelse set-up bly, is die kanse goed dat ek dalk ’n job by die unie kan kry. “Dit is iets wat beslis in die toekoms kan gebeur. “Ek het ’n klousule onderteken en ek kan egter tans nie daaroor praat nie.”