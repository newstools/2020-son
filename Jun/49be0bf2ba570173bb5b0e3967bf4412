’N BLOEDJONG meisie het dié naweek bekend gemaak haar oom, nogal ’n subraadbestuurder van ’n wyk, het haar verkrag. Volgens die 13-jarige tiener van Strandfontein word sy al drie jaar onsedelik aangerand. Die kind se 80-jarige ouma was gister buite die Mitchells Plain-landdroshof in trane. Sy kon nie ophou huil nie. Die ouma vertel wat die dag gebeur het: “Soos ek verstaan, het hy daar gaan visit. Niemand was by die huis nie en soos ek verstaan, is dit hoe hy advantage gevat het. “Ek is net baie bly dat sy weggekom het. “Sy het dit reggekry om onder hom uit te glip en hom met ’n vurk te steek.” Volgens die ouma kan sy dit steeds nie glo dat haar kleinkind se vermeende verkragter voorheen ’n vertroueling was nie. “Hulle het jare gelede in dieselfde huis gewoon, so ek verstaan dis hoekom sy hom in die huis toegelaat het. “Dis nie haar skuld nie. Ek wil weet wat in sy siek mind aangegaan het!” Die hartseer ouma sê die moeilikste ding is dat haar kleinkind se toekoms nou omgekrap is. “Terwyl hulle nou sy dade wil opcover met ‘hy is siek in sy kop’, weet ek dat daar’s niks verkeerd met hom nie. “My baby se toekoms is beskadig en sy is erg getraumatiseer.” Niemand is in die hof­sitting toegelaat nie omdat ’n minderjarige kind betrokke is. Linda Jones, woordvoerder van die Mitchells Plain United Residents’ Associa­tion en die gemeenskapsaktivis Venetia Orgill was in die groep wat buite die Mitchells Plain-landdroshof betoog het. Jones sê sy was geskok om te hoor wie vir die saak in die hof verskyn het. “Almal ken hom; hy werk al jare in ons gemeenskappe. “Dis hartseer om te weet dat oortreders hul invloed wil gebruik en dink hulle kan wegkom daarmee. “Dis ook hartseer omdat ons nie regtig weet wie die persoon agter die masker is nie. “Hy het altyd voorgekom soos iemand wat omgee.” Orgill wil weet: “Hoe de hel lewe ons met sulke dinge? “Dis trauma op trauma vir ons vroue en kinders.” Die Stad Kaapstad se burgemeester, Dan Plato, het die beweerde verkragting veroordeel. Hy sê as die beskuldigde skuldig bevind word, moet geregtigheid geskied. Kol. Andrè Traut, ’n polisiewoordvoerder, bevestig die saak. Hy sê geen verdere inligting kan in hierdie stadium bekend gemaak word nie aangesien die saak nog ondersoek word en ’n minderjarige betrokke is.