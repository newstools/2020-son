KAAPSTAD word nou gereken as die agtste gewelddadigste stad ter wêreld. Dis volgens die nuutste global rankings van die Mexican Council for Public Security and Criminal Justice. Dié verslag lys die 50 gewelddadigste stede ter wêreld soos bepaal deur die getal moorde per 100 000 mense. Dit kyk nét na stede met meer as 300 000 inwoners. In die 2019-’20-verslag het ’n volle vier Suid-Afrikaanse stede op die lys verskyn. Johannesburg was ook vir die eerste keer sedert 2015 terug op die lys. Soos in die vorige jare oorheers Suid-Amerikaanse stede die lys. Die topvyf-stede is almal in Mexiko, met Tijuana boaan die lys met ’n moordsyfer van 134,2 mense per 100 000 in 2019. In 2015 het Kaapstad die top-10 gehaal toe dit gelys is as die negende gewelddadigste stad ter wêreld. Maar daar was darem ’n verbetering oor die jare waarna die stad in 2017 in die 15de plek was. In 2018 was die Moederstad weer 15de, maar toe het dit gespring na ’n liederlike rekord van 66,4 moorde per 100 000 inwoners. In 2019-’20 het dit weer gespring na ’n nuwe rekord: 68,3 moorde en nou lê ons in die agtste plek. As daar net na die syfers gekyk word, is Kaapstad dodelik, met 3 065 moorde uit sy bevolking van 4,5 miljoen inwoners. Nelson Mandelabaai is die tweede gewelddadigste stad in die land met ’n sprong van 45ste plek in 2018-’19 na die 24ste plek in 2019-’20. Daar was 553 moorde uit sy bevolking van 1,2 miljoen. Dit werk uit op 45,8 moorde per 100 000 mense. Durban, wat laas jaar 47ste was, is nou in die 35ste plek met ’n rekord van 1 577 moorde, of 40,5 moorde vir elke 100 000 inwoners. Joburg is ook terug met ’n bang. Hy was drie jaar nie op die lys nie, maar nou is dié stad in die 41ste plek met 2 078 moorde uit sy bevolking van 5,7 miljoen – 36,2 moorde per 100 000. Van April 2018 tot Maart 2019 het die polisie ’n skrikwekkende 21 022 moorde in die land opgeteken – 3,4% meer as die vorige jaar. Dit beteken daar is gemiddeld 57,6 moorde per dag. – businesstech.co.za