“EK WOU nog altyd voor ’n groot gehoor optree.” Só vertel Gideon Lottering, ’n top-10-finalis in Emo Adams se talentsoekprogram Maak My Famous. Die jong man van George sê hy is so dankbaar vir die geleentheid wat hom te beurt geval het. “Dit voel soos net gister toe Emo my vertel het dat ek deel gaan wees van Maak My Famous. “Nou maak die Here dit alles vir my moontlik,” het Lottering laat hoor. Hy vertel hy het sommer baie groot planne vir sy toekoms. “Dis die begeerte van my hart om die hele wêreld vol te toer. So, ek glo dít sal ook nog waar word. “Ek is dankbaar vir die gawes waarmee God my ge­seën het en dat Hy my terselfdertyd toelaat om dit uit te leef.” Lottering sê sy familie is sy anker. “Die dryfkrag in my lewe is my ouers en familie. Hul ondersteuning spreek boekdele. “Ek is ook dankbaar vir die geleentheid wat Emo my gebied het. “Hy het my poten­siaal raakgesien. Ek is só oorweldig.” Hy voeg by dat hy eendag die verhoog saam met plaas­like én internasionale sterre wil deel. “Ek droom daarvan om eendag saam met Tarryn Lamb, John Legend en die rapperAKA op te tree,” borrel hy. Lottering sê tydens lockdown het hy geleer elke dag is genade van Bo. “Ek sien hoe die virus mense se lewe eis en dit het my laat stil sit en besef hoe kort die lewe is.” Hy voeg by dat hy die Here in alles eerste stel. “Geloof in die Here is my anker en dit speel ’n belang­rike rol in my lewe. Daarsonder kan ek nie leef nie. “Ons is nou in moeilike tye. So, kom ons bid vir mekaar en wees gehoorsaam aan die reëls van die regering en laat ons nie fokus verloor nie. “Druk deur, bly by die huis en wees veilig.”