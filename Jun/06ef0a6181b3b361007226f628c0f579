DIT was nie ’n goeie eerste week terug vir Oos-Kaapse skole nie. Onderrig is by 77 skole in die provinsie in die wiele gery weens Covid-19-gevalle, sowel as vermoedelike gevalle van die gevreesde virus. Loyiso Pulumani, ’n Oos-Kaapse onderwyswoordvoerder, sê 48 skole is ondersoek vir die vermoedelike uitbreek van die virus, terwyl 29 skole gesluit is weens bevestigde positiewe Covid-gevalle. Die Oos-Kaapse onderwysdepartement (OKOD), wat 5 000 skole bestuur, het ’n beroep op kalmte gedoen. Volgens die National Association of School Governing Bodies (NASGB), is 31 van die skole in die Buffalo City Metro (BCM), wat Oos-Londen, King William’s Town en die provinsie se hoofstad, Bhisho, insluit. Die Oos-Kaapse voorsitter van die NASGB, Mongameli Peter, sê hulle het die OKOD gewaarsku oor die voortydige opening van skole. “Daar is meer as 5 skole in die Nelson Mandelabaai-metro gesluit en in die BCM altesaam 31. “Die getal skole wat weens Covid-19 moet sluit, vermeerder by die uur. “Ons het vroeër gesê dat Junie en Julie gebruik moet word om alle voorbereidings in plek te kry sodat die skole eers in Augustus moet open,” sê Peter. Een van die jongste gevalle waar ’n skool weens Covid-19 moes sluit, is die Laerskool St. Anne in Oos-Londen. Die hoof, Meg Holmes, het bevestig dat die skool Woensdag sy deure moes toekap nadat een van vyf onnies wat 78 gr. 7’s teach, met iemand in kontak was wat positief vir Covid-19 getoets is. “Ja, ons is toe totdat die onderwyser die toetsuitslae kry – hopelik Maandag. “Die persoon wat positief getoets is, is nie van ons skool nie,” sê Holmes. Skole het Maandag vir gr. 12- en gr. 7-leerders geopen, tot groot kommer en angs van ouers, skoolbeheerliggame en onderwysunies. Die Oos-Kaap het twee metro’s, Nelson Mandelabaai en Buffalo City, sowel as ses distriksmunisipaliteite. Daar het ongeveer 13 000 leerders in hierdie areas na hul skole teruggekeer. Die eerste skooldag tydens die lockdown het skaars afgeskop, toe moes die Hoërskool Wesbank in Oos-Londen sy deure sluit nadat ’n leerder se ouers positief vir Covid-19 getoets is. Tom Dreyer, hoof, het toe ál 49 gr. 7-leerders huis toe gestuur. Pulumani sê hulle is afhanklik van wetenskaplik-geleide intervensies in hierdie onsekere tye. “Ons sal nie met opset ’n kind of onderwyser se lewe in gevaar stel nie. “Ons wens diegene wat Covid-19 het, ’n spoedige herstel toe. “Ons is dankbaar dat ons nog nie ’n sterfgeval in die onderwyssektor in dié provinsie gehad het nie. “Dit is ons mikpunt om die akademiese jaar te red, sonder om lewens te verloor.” – News24