HUL hofaansoek om die minister van basiese onderrig Angie Motshekga te dwing om skole toe te hou, het nou wel misluk, maar hul vuur is beslis nie geblus nie. Só sê André de Bruyn, Wes-Kaapse leier van die Educators Union of South Africa (Eusa). De Bruyn sê die Noord-Gautengse hooggeregshof se beslissing wat op 9 Junie gemaak is, was te laat, want die skole het anyway reeds die vorige dag – 8 Junie – weer geopen. “Die hof moet aan almal wat positief is of aan die familie van mense wat weens die virus gesterf het, verduidelik hoekom dit nie dringend is nie. “Ons was ook nie juis verbaas met daai uitslag nie. “Nadat ons ons hofaansoek al ingedien het ’n week voor skole moes oopmaak, het die hof self uitstel aangevra tot die 9de,” het De Bruyn verduidelik. Volgens De Bruyn gaan Eusa die saak nie daar los nie. “Ons sal hand en tand baklei om ons onderwysers en leerders te beskerm. “Kyk na die getal infeksies per dag. Kyk na die sterfte­syfer. Kyk hoe vermeerder die skole wat deur die pandemie geraak word elke liewe dag. Ons standpunt was nog altyd dat skole nie in die tyd van die pandemie kan oopmaak nie. “Ons sê nie skole moenie dié jaar oopmaak nie. Ons sê net jy kan nie skole oopmaak as ons nog na die piek van die pandemie beweeg nie.” De Bruyn sê hulle meen onnies en leerders is collateral damage vir die verskuilde agendas van die departement van basiese onderrig. “Dit lyk asof skole vir ’n rede oopgedwing is en dat onderwysers en leerders dalk net ’n verskoning is om geld te spandeer of te maak ten spyte van die gevaar van infeksies en die dood,” meen De Bruyn. Hy sê hulle weier dat onnies en leerders onder die Covid-19-bus gegooi word en nooi almal wat die saak verder wil voer uit om die Eusa te kontak.