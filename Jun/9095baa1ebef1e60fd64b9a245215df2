DIT staan bekend as lockdown-entjies. Alle rokers wat die afge­lope twee maande die swartmark en hul entjie-dealers soos hul eie broer leer ken het, hoes swaar. Uit hul longe en uit hul beursies uit. Dié gekkespul hou net aan en alle rokers is verslae en verpletter, maar tog kan baie van hulle die rookgewoonte nie sommer quit nie. Son het met rokers, wat anoniem wou bly, oor die feit gesels dat hulle in die sop kan wees omdat hulle die regulasies verbreek deur hul noodgedwonge steun aan die swartmark. R180 en selfs meer is wat hulle nou moet hoes vir nare, tweederangse twak. ’n Antie (80) wat al 66 jaar van haar lewe rook, sê sy hou haar maar besig met ander goed omdat sy nie meer die smokes kan bekostig nie. “Ek moet eers dink aan brood, melk, dak ... Ek is honger, so ek het ma’ let go. “My brand was Rothmans, maar jy kry dit nie meer nie.” Dié antie se vriendin (57) sê sy sukkel en kan nie quit nie. “Sommige van ons is afhanklik. “Ek koop nou maar losses. “Dié entjies kan jy op jou bors voel. Dit proe k*k. Al skreeu my bors halleluja, sal ek’ie stop nie!” Nog ’n roker (49) kla die fake entjies maak hom omtrént bankrot, maar hy is nie gereed om sy habit te nip nie. “Ek maak seker dat my familie eers uitgesorteer is, dan koop ek my entjies. “Ek wens dat ek weer normale prys kan betaal en met my verjaardag wat om die draai is, wil ek net ’n rêrige pakkie as ’n gift kry.” Nog ’n uncle (68) sê hy het opgegee omdat die nuwe entjies hom bang maak. “Ek het probeer om daai pakkie Japannese entjies te rook, maar dit het my keel en bors pap geslaan. “Nooit ooit in my 32 jaar van rook het ek so gehoes nie. Die entjies wat hulle nou verkoop, is net soos corona-entjies. Mens hoes heeldag. “Is dit dan nou hoe die regering agter sy mense se gesondheid kyk?”