MANIE Libbok sê ’n verandering in omgewing en die manier waarop die Sharks speel, is van die belangrikste redes waarom hy die Bulls verlaat het om hom by die KwaZulu-Natal franchise aan te sluit. Die Bulls het Libbok se skuif reeds laas week bevestig. Die 22-jarige veelsydige agterspeler het die vermoë om ’n aantal posisies in die agterlyn te dek. Hy het besluit om te skuif na ’n span propvol jong, talentvolle agterlynspelers, soos Curwin Bosch en Aphelele Fassi. Die Sharks was die toonaangewende Suid-Afrikaanse span in Superrugby voordat die Covid-19-pandemie sake deurmekaargekrap het. Dis dié soort rugby wat Libbok gelok het. Hy het aan Sbu Mjikeliso van Sport24 gesê: “Wat die skuif betref, het ek gevoel die tyd is reg om ’n verandering te maak. “Ek wil graag my spel na die volgende vlak neem. Dis iets wat ek by die Sharks wil doen. Die manier hoe die Sharks speel, is die manier hoe ék graag wil speel. Ek dink dit sal by my speelstyl pas. “Ek voel dat ek beslis goed kan inpas by die spelers wat hulle in hul stelsel het. Ek is die soort speler wat daarvan hou om met die bal te hardloop en die spasie aan te val. “Wat ek by die Sharks opgemerk het, was dat hulle die hele seisoen die soort game speel waarvan ek hou. “Jy kan sien dat die ouens die vryheid op die veld het om te speel wat hulle voor hulle sien en daai is my ding.”