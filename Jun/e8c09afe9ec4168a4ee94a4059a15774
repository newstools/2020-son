DINGE is bedrywig in die Kwarantyn-huise! Kwarantyn is kykNET se nuutste realiteitsreeks wat op Woensdag 10 Junie afgeskop het. Twee families, die Le Roux’s en die Scheeperse, ding oor 50 dae mee vir kykers se stemme terwyl hulle onder kwarantyn moet leef. ’n Kontantprys van R250 000 is op die spel. #SpanLeRoux en #SpanScheepers is nou ’n week in die Kwarantyn-huise en het al heelwat aktiwiteite, take en uitdagings gekry wat hulle besig hou. Van bordspeletjies, karaoke en sokkie-dansery tot braaikaskenades, kosuitdagings en ’n skildersessie – hul tyd in Kwarantyn is allesbehalwe vervelig! #SpanLeRoux het op dag 2 besluit om #SpanScheepers ’n poets te bak – sou dit wees omdat die kykers besluit het dat net #SpanScheepers nagereg mag kry? Hoe meer volgelinge die families op Instagram kry, hoe meer voorregte kan hulle na uitsien. Die families is kop-aan-kop en ding kliphard mee vir die meeste volgelinge. Die twee huise waarin die families woon, is bestaande huise in ’n woonbuurt in Johannesburg. Dit het die produksiespan ses weke geneem om die huise mooi te maak en te meubileer. Daar is 56 kameras in die twee huise. Die families word 24/7 dopgehou in 3 skofte in elke 24 uur. Daar is nege spanlede per skof. Hoewel die Kwarantyn-huise in Johannesburg is, trek Ferdinand Rabie, oftewel Die Opsigter, die toutjies vanuit Kaapstad. Dit word moontlik gemaak deur moderne tegnologie in te span. Kykers het #SpanLeRoux se hondjie, Vlooi, op dag 4 ontmoet, maar #SpanScheepers is eers onlangs verras met Max, wat hom by hul familie aangesluit het. Vlooi (8) is ’n worshondjie. Sy is al lid van #SpanLeRoux se familie vandat sy baie klein is. Max, die nuutste Kwarantyn-familielid, is by #SpanScheepers in pleegsorg geplaas. Watter familie dink jy gaan aan die einde met die groot kontantprys wegloop?