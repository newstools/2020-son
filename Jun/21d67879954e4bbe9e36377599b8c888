HY WEET al voor ’n geveg of sy bokser gaan wen of verloor. Só sê John Tshabalala, een van Suid-Afrika se voorste afrigters nadat hy ook ’n volwaardige sangoma geword het. Dié merkwaardige afrigter het mense behoorlik aan die praat. Hy sê hy droom normaalweg voor ’n geveg dat sy bokser gaan verloor. “Dis egter baie sad, want ek durf hom nie dit vertel nie,” het hy aan ’n Johannesburgse dagblad gesê. “En ja, dit gebeur taamlik gereeld.” John is ’n neef van die oud­afrigter Elias Tshabalala. John sê sy besluit om ’n sangoma te word, het die lewe van sy jong dogter, Sibongile, gered. Hy vertel: “Sy is amper aan ’n onbekende siekte oorlede. Niks wou haar gesond maak nie. “Ek het tradisionele helers uit desperaatheid gevra om te help. Hulle het aan my gesê ek is eintlik die rede vir haar siekte omdat ek stemme van my voorvaders hoor wat met my probeer kommunikeer. “Hulle het gesê ek moet ’n sangoma word. Ek het eers op die tweede aanbeveling ge­reageer en eers daarna het my dogter merkwaardig herstel.”