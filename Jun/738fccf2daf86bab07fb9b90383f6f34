DIE polisie in die Strand het met 'n ondersoek begin nadat 'n man van Lwandle in Gants Sentrum vermoor is. Volgens kol. Andre Traut, 'n polisiewoordvoerder, het die voorval Sondag om 10:45 in Gerber Boulevard plaasgevind. Son verneem die oorledene, Jackson Matou Nko (41), het alleen in sy VW Caravelle gery toe die voorval plaasgevind het. Daar word nou vermoed dat die voorval 'n hit was, want al sy besittings soos 'n sak, 'n duur horlosie en selfoon was nog by hom in die voertuig. Daar was eers gedink dat dit verband hou met taxi-geweld, maar met verdere ondersoek is die vermoede laat vaar. Son het ook verneem dat die oorledene 'n sakeman was en daar was glo 'n verskil met ander buitelandse sakemense. Volgens Video footage van een van die sakepersele se kameras kan 'n mens glo duidelik sien hoe 'n oranje- of rooikleurige Opel Kadett of Monza en 'n wit Diatshu afleweringsbakkie met 'n wit kappie op voor die oorledene se voertuig ry. Die voertuie het glo 50 m voor die oorledene se kar stilgehou en toe klap die skote. Die inligting stem glo saam met ander getuienis wat ook gesien het wat daar plaasgevind het. Mense met inligting word versoek om vir lt. kol. Franklin Plaatjies by 082 469 3359 te bel. 