ARSENAL het gister omtrént sy geluk gery om sy plek in die halfeind van die FA Cup te bespreek. Dis nadat Mikel Arteta, manager, se span met 2-1 geseëvier het oor Sheffield United in Bramall Lane. Dani Ceballos se wendoel in die 91ste minuut het die Gunners se sege verseker en ook die tuisspan se hart gebreek. Dit was nadat Chris Wilder, manager, se Sheffield-span so hard gewerk het om gelyk te trek. Nicolas Pépé se doel van die strafkol net voor rustyd is in die 87ste minuut deur David McGoldrick beantwoord. Vier minute later het Ceballos toegeslaan, wat ’n bitter pil was vir die Blades, soos Sheffield genoem word. Die besoekers van Londen moes omtrént walgooi. Die telling vertel ook nie die ware verhaal nie. Boonop het die VAR-stelsel op twee geleenthede Sheffield se doele van die hand gewys – ook nie vir die eerste wedstryd dié seisoen nie. Intussen het Chelsea ook sy plek in die laaste vier van die bekerreeks bespreek. Dis toe Frank Lampard, manager, se Blues die span van Leicester City gister in die King Power Stadium met 1-0 ore aangesit het. Ross Barkley het die besoekers se wendoel net ná die uurmerk aangeteken om die span van Londen se sege te verseker. – AP