'N 27-JARIGE vrou is met ernstige brandwonde in die hospitaal opgeneem nadat haar kêrel haar aangerand, paraffien op haar gegooi en toe aan die brand gesteek. Die 20-jarige man het haar na bewering aangeval nadat hy haar saam met vriende in Thabong gekry drink het. Brig. Sam Makhele, 'n polisiewoordvoerder, sê die voorval het Sondag omstreeks 00:15 plaasgevind. "Die slagoffer het na bewering met vriende by 'n huis gesit en drink toe haar boyfriend daar opdaag en haar beledig. "Toe een van haar vriende beswaar maak het die verdagte die slagoffer aangerand." News24 berig hy het haar begin skop en allerhande voorwerpe na haar gegooi. Hy het haar toe op die bed gegooi, waar hy na bewering 'n brandende paraffien-heater na haar gegooi het. Dit het die komberse op die bed aan die brand laat slaan. Die vrou is na die Bongani-hospitaal vir behandeling geneem. Die verdagte is inhegtenis geneem en sal binnekort, op aanklag van poging tot moord, in die hof verskyn. 