DIE heropening van skole Maandag 8 Junie is nou meer moontlik as wat dit 'n week gelede was. Sò het die minister van basiese onderwys, Angie Motshekga, Sondagmiddag gesê. Sy het ook aangekondig 95% van skole voldoen aan die nodige Covid-19 vereistes, om te kan heropen. "Die sektor sal, met die hulp van ons partners, poog om die ander 5% aan te pak en te verseker dat die nodige gesondheid, veiligheid en basiese onderwys-regte vir alle leerders beskerm word." Volgens Motshekga is daar ook die goue-reël: "Daar sal geen skool wees indien die skool nie gereed is nie." Die minister het ook aangekondig dat daar alternatiewe reëlings getref word waar skole nie kan heropen nie. "Dit sluit in om tydelik van buurskole gebruik te maak, spasie in koshuise te gebruik en ander leerders in groepe te plaas. "Van die reëlings kort die insette ouers en waar nodig sal provinsiale onderwysdeaprtement met ouers kontak maak." Motshekga sê daar is ooreengekom dat alles in die komende week afgehandel moet word. Intussen het die Wes-Kaapse minister van onderwys, Debbie Schäfer, genoem: "Daar is 11 skole in die Wes-Kaap wat nie Maandag sal heropen nie, weens infeksie gevalle, en twee ander skole weens 'water issues'."