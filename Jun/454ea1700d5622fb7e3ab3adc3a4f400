SUID-AFRIKA se voorste perd, Hawwaam, kan steeds nie geklop word nie. Saterdag met Champions Day op Turffontein het hy die Horse Chestnut Stakes oor 1 600 m met 1,40 lengtes gewen en sodoende sy negende oorwinning in 12 wed­renne behaal. Die jokkie Callan Murray was deurgaans in ’n goeie posisie en het in die pylvak min moeite ondervind om te versnel. Soos Son voorspel het, was Queen Supreme (10-1), Hawwaam (23-20) se stalmaat, sy grootste gevaar. Queen Supreme, wat Marco van Rensburg in die saal gehad het, was laaste toe die perde die pylvak binnekom, maar sy het oor die laaste 250 m in die middel van die baan goed versnel om net-net agter die wenner verby die wenpaal te nael. Cirillo was derde. Hawwaam het R1,80 vir ’n wen en R1,20 vir ’n plek betaal. Die 45/1-buiteperd Out Of Your League het in die SA Derby oor 2 450 m vir ’n yslike verrassing gesorg toe hy met Raymond Da­nielson in die saal vir Shango met ’n halwe lengte geklop het. Die gunsteling, Got The Greenlight, het die derde plek uitgeloop. Dis sy derde sege in nege wedrenne. Out Of Your League het R32,40 vir ’n wen betaal en R5,30 vir ’n plek. Daar is ook geen keer aan die Silvano-merrievul Summer Pudding (17-20) nie. Sy het die Wilgerbosdrift SA Oaks oor 2 450 m gewen om sodoende onoorwonne te bly ná ses wedrenne. Dat Summer Pudding ’n superster van die toekoms is, is nie te betwyfel nie. Gavin Lerena het ’n skitterende vertoning in die saal gelewer en gesorg dat hulle by die wenpaal 1,25 lengtes voor Pomander (14-1) geëindig het. Ballet Shoes (75/1) en Marygold (117/20) het onderskeidelik derde en vierde klaargemaak. Voor die byeenkoms het Summer Pudding se afrigter, Paul Peter, gesê die gebrek aan kompetisie tydens die lockdown het sy perd nie goed gedoen nie, maar toe die wegspringhokke oopswaai, het sy min tekens van roes gewys.