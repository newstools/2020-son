DIT is ’n death zone dié. Dis die woorde van ’n vakbondleier gister by die Tygerberg-hospitaal op die roudiens van verpleegster Thokozani Makaula, wat laas week aan Covid-19 gesterf het. Maandag sou dit Makaula se 48ste verjaardag gewees het. Son het laas week berig Makaula het Dinsdag in die hospitaal gesterf. Haar suster Thandeka het gister by die memorial tranerig ’n huldeblyk gebring. Thandeka sê: “Ons as die familie is baie hartseer. Sy was nog so jonk. Sy was sterk. Sy het nog baie jong kinders. Die jongste is maar net drie jaar oud. “Dis nie maklik nie. Ek kan nie God blameer vir haar dood nie. God alleen weet wat die beste is.” Thandeka sê kollegas bestempel haar suster as nederig en toegewyd. Die Wes-Kaapse Cosatu-sekretaris, Melvin de Bruyn, het sy meegevoel uitgespreek. De Bruyn sê: “Ons moet vra wat die hospitaal se bestuur doen om die werkers te beskerm. Die feit dat hulle nie eens nou hier is nie, is bewyse dat hulle mos nie omgee nie. “Hoeveel van ons lede moet nog sterf voordat iets gedoen word? “Dié hospitaal is ’n death zone. Dis die begin van nóg sterfgevalle hier. Die bestuur moet verantwoordelikheid neem. Ons gaan hulle strafregtelik aankla. Ons gaan dit nie so los nie.” Eleanor Roberts, Wes-Kaapse voorsitter van die Democratic Nursing Organisation of South Africa, veroordeel die departement daarvoor dat hy nie wou hê hulle moes die roudiens hou nie. “Hoe kan jy sê ons kan nie oor die dood van ’n kollega rou nie?”