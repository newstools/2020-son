CHECKERS in Westgate Mall, Mitchells Plain, het Vrydag­oggend sy deure gesluit nadat ’n werker positief getoets is vir Covid-19. Toe Son Vrydag voor geslote deure by die winkel opdaag, het ’n werker gesê hulle is besig om ál die staff te toets. Die winkelgroep se mediakantoor het bevestig ’n werker is positief getoets. In ’n verklaring sê die winkel hy is gesluit sodat dit ontsmet en goed skoongemaak kan word. “Individue wat in kontak met die persoon was en positief getoets is, is gevra om vir 14 dae in self-afsondering te wees. Ons werk ook nou saam met die owerhede en departement van gesondheid. “Die welstand van ons werkers en klante geniet topprioriteit. Werkers se temperatuur word daagliks getoets en almal dra ’n plastiese gesigskerm.” Volgens die mediaspan sluit hulle ’n tak dadelik in belang van die werkers en klante sodra iemand positief getoets word.