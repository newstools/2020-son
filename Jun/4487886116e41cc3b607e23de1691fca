DAAR word baie geskryf oor boksers se uitklopvermoë, maar min is bekend oor Ierland se singende vegter. Rinty Monaghan is die gewildste bokser wat die land nóg opgelewer het. Hy was nie net as vlieggewig die wêreldkampioen nie, maar het ook ná elke geveg die toeskouers aan sy voete gehad wanneer hy die mikrofoon geneem en “When Irish Eyes Are Smiling” begin sing het. Monaghan het dit ná elke geveg gedoen – of hy gewen of verloor het. Hy was só geliefd as gevolg van dié gewoonte dat die toeskouers telkens opgestaan en luidkeels saam met hom gesing het. Selfs ’n standbeeld is vir hom as ’n bokser met ’n mikrofoon in die hand in Belfast opgerig.