DIE feit dat sy kinders nou in Auckland skoolgaan en sy gesin daar gesetel is, was waarskynlik die deurslaggewende faktor in die voormalige All Black Dan Carter se besluit om sy uittrede uit te stel en vir die Blues te speel. Son het gister berig Carter (38) gaan hom by die Blues aansluit. Dít is later bevestig toe die legendariese losskakel se voormalige Crusaders- en All Blacks-spanmaat en Auckland Blues-afrigter, Leon MacDonald, dit aan die media onthul het. Nieu-Seeland se splinternuwe kompetisie, Superrugby Aotearoa, skop volgende naweek af. Dít blyk alreeds ’n reuse- sukses te wees aangesien dit die enigste regstreekse rugby­ wêreldwyd gaan wees. Die feit dat een van die grootste name in rugby ook gaan deelneem, maak dit ’n soveel aanlokliker produk vir rugbyhonger kykers. Carter het ook onthul dat hy vroeër in sy loopbaan verskeie aanbiedinge ontvang het om vir die Blues te speel. Hy sê: “Ek is oor die jare ’n paar keer genader... toe Ted (Graham Henry) afrigter hier was en ook JK (John Kirwan). “Toe die Japanse seisoen gekanselleer word, wou ek net tyd saam met my gesin deurbring. “Dit was voordat Leon die situasie uitgelê het. “Ons het in die verlede gepraat dat ek miskien met Beaudy (Beauden Barrett) en die skoppers ’n bietjie informele werk sou doen. “Ek dink dit (die feit dat hy nou gaan speel) is ’n bietjie meer formeel. Leon het ’n baie goeie vermoë om jou om te praat.” Die tweemalige wenner van Wêreldrugby se Speler van die Jaar-toekenning het egter sy fans gewaarsku dat hy dalk nie dadelik reg sal wees om veld te vat nie. Op ’n joke uit die gehoor dat hy meer soos 28 lyk as 38, het hy geskerts: “Ek voel great totdat ek met kontakspel begin. Oor ’n paar weke sal dit ’n ander storie wees wanneer ek uiteindelik weer daarby uitkom. “Deur die lockdown oefen jy hard, maar dis niks soos om saam met jou spanmaats te wees nie. “Ek is fiks, maar dit is ’n kwessie van ordentlike rugbyoefening. “Dit verg maar tyd en dit sal die volgende stap wees,” sê Carter.