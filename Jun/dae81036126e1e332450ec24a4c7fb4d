HERSCHEL Jantjies sê hy probeer om nie na die Superrugby Aotearoa-rugbykompetisie in Nieu-Seeland te kyk nie, want dit maak hom hartseer. Jantjies en Damian Willemse, sy Springbok-skakelmaat, sê hulle kan albei nie help om ’n bietjie jaloers te wees wanneer hulle die Kiwi-spanne sien speel nie. Dié twee het gisteroggend saam met Siya Kolisi, die Bok-kaptein, Siviwe Soyizwapi, die Blitsbok-kaptein, en die leier van die Springbok-vrouesewesspan, Zintle Mpupha, by die Hoërskool Peak View in Athlone gaan besoek aflê. Dié SA rugbysterre het kospakkies en skryfbehoeftes aan 67 matrikulante van Peak View oorhandig, terwyl hul trotse onderwysers die geleentheid op die skoolterrein dopgehou het. Die inisiatief is deel van SA Rugby se Covid-19-fondsinsamelingsprojek R32-12. Dis gister gedoen in samewerking met die Gift of the Givers-organisasie. Die 22-jarige Willemse, wat ook besig is met sy eie Be The Difference-projek in die Strand, het erken dat hy dit baie mis om rugby te speel. “Ek mis die rugby rêrig baie. Ons wil graag terug wees by die werk. Dit is egter tans die realiteit wat ons in die gesig staar. Dit (liefdadigheidswerk) is ’n groot verantwoordelikheid, maar dis great om iets te kan teruggee. “En, ja ... Ons is baie jaloers, want ons weet hulle (die Nieu-Seelanders) is ’n paar games voor ons. “Ons het ’n bietjie catch-up-werk om te doen, maar ons berei tans hard voor en bly via Zoom-vergaderings in verbinding met mekaar (spelers en afrigters). “Dit is maar net om die rugbygesprek en die mind ’n bietjie vars te hou. “Ons oefen egter kliphard sodat ons, sodra ons weer op die veld gaan kom, reg sal wees.” Willemse se spanmaat Jantjies het sy been in die Stormers se laaste Superrugby-stryd teen die Sharks in Durban gebreek. Benewens die gebreekte been, is daar ook besluit om te opereer om ’n ou enkel­besering reg te stel. “Ek sterk goed aan. Ek is nou juis op pad dokter toe vir ’n check-up. Ek het geen probleme nie en is op koers met my recovery. “Hopelik is ek gou weer 100% reg en terug op die veld,” het Jantjies gister laat hoor. “Ek probeer om dit (die Aotearoa-reeks) nie te kyk nie, want dit maak my hartseer. Dis egter lekker om oor ’n naweek weer bietjie rugby te kan watch. “Ons almal is maar nog in die donker oor wanneer ons weer kan begin speel en saam kan oefen as ’n span. “Ek dink die belangrike ding vir ons is om reg te wees as die geleentheid kom om weer te speel.”