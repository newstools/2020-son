DIE Restaurant Association of SA (Rasa) eis dat die verbod, om drank met aansitetes te bedien, gelig word. Restaurante kon Maandag vir die eerste keer, sedert 'n nasionale lockdown drie maande gelede aangekondig is, weer oopmaak vir aansitetes. Hulle mag egter net drank verkoop om opgetel of afgelewer te word. Dit mag nie saam met etes bedien word nie. "Die beperking op die verkope van alkohol saam met maaltye vra eintlik vir restaurante om tot die stryd te tree met een hand agter die rug," sê Rasa in 'n brief aan Ebrahim Patel, minister van handel en nywerheid. "Suid-Afrika het 'n kultuur van drank met maaltye geniet en deur dit nie toe te laat nie, help die departement eintlik met die ineenstorting van dié sektor In hul brief aan Patel sê die vereniging restaurante is in die huidige krisis die hardste getref en dat dit 'n impak het op die lewens van byna 1 miljoen mense. "Ondanks die verliese wat weens die lockdown gely is, het die bedryf sover voldoen aan die regulasies. Die volgehoue verontagsaming van die toestand waarin dit is, het veroorsaak dat dié sektor nou sy breekpunt bereik het." 