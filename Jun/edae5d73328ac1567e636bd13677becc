MET die Durban July net 28 dae weg is dié naweek se wedrenbyeenkomste van groot belang vir die voorste aanspraakmakers. Trouens, dit kan as “proewe” vir die land se voorste perde beskou word. In die World Sports Betting Premier’s Champions Challenge (gr. 1) oor 2 000 m môre op Turffontein sal die oë veral op Hawwaam, Soqrat, Tierra Del Fuego en Tilbury Fort wees. Hawwaam word tans as Suid-Afrika se voorste perd beskou en sal weer Callan Murray in die saal hê. Dié Silvano-hingsvul het tot dusver 9 van sy 12 wedrenne gewen. Vroeër dié maand het hy sy stalmaat Queen Supreme met 1,5 lengtes oor 1 600 m geklop. Sondag op Greyville is dit die Gold Challenge (gr. 1) oor 1 600 m. Hier val die kollig op die vertonings van Roy Had Enough, Vardy, Clouds Unfold, Do It Again, Twist Of Fate en Rainbow Bridge. Do It Again, wat na sy derde agtereenvolgende July-sege mik, het op sy huidige peil baie werk om te doen. Dis insiggewend dat Anton Marcus dié keer die leisels by Richard Fourie oorneem. In die Woolavington 2000 (gr. 1) is die oë op die onoorwonne Summer Pudding, met Warren Kennedy terug in die saal.