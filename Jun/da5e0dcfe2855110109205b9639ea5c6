TOE drank weer in lockdown gekoop kon word, toe sluip die duiwel by Oos-Kaapse hospitale in ... Wat Covid-19-gevalle betref, sukkel hospitale in die Oos-Kaap klaar om kop bo water te hou. Maar asof dit nie erg genoeg is nie, word hospitale se ongevalle-afdeling nou ook oorlaai met slagoffers van padongelukke, messtekery, skietery en huishoudelike geweld. Die Oos-Kaapse LUR vir gesondheid, Sindiswa Gomba, sê daar is geen twyfel by haar oor waar die toename in mediese gevalle by hospitale vandaan kom nie. Gomba sê: “Ek wil sommer reguit sê, toe alkohol verbied is, was daar minder trauma-gevalle in ons hospitale. “Dit het ons gesondheidswerkers in staat gestel om ál hul efforts in te span in die stryd teen die corona­virus. “Ongelukkig is die verkoop van alkohol op vlak 3 van die lockdown weer toegelaat en nou sit ons met meer trauma-gevalle.” Gomba sê net in die Frere-hospitaal in Oos-Londen was daar laas naweek 67 trauma-gevalle – en in almal wat het alkohol ’n rol gespeel. Gomba vra Oos-Kapenaars om hul dop met verantwoordelikheid en matigheid voor oë te vat. Sy sê: “Wanneer mense te veel drink, is daar ’n toename in ongelukke, messtekery en algemene geweld. “Dit plaas meer druk op ons dokters en verpleegsters en ons het reeds meer as 100 mense verloor weens Covid-19.” Daar was teen Woensdagaand 7 160 gevalle van Covid-19 in die Oos-Kaap. Amper die helfte van dié gevalle is steeds aktief. Meer as 4 000 mense het al van die corona-virus herstel, sê Gomba, en voeg by: “Daardie recoveries het nie net vanself gebeur nie. “Ons gesondheidswerkers het hard gewerk om te verseker dat daardie recoveries plaasvind.” Die Oos-Kaapse premier, Oscar Mabuyane, staan tans voor in die koor vir die verbod op drankverkope op vlak 3 in sy provinsie. Mabuyane se woordvoerder, Mvusiwekhaya Sicwe­tsha, sê sedert drankverkope weer op 1 Junie hervat is, was daar ’n sigbare toename in ernstige misdaad. Verskeie geloofsgroepe het ook al in die verlede hul stem gevoeg by die versoeke om die verkope van lawaaiwater tydens lockdown in die kiem te smoor.