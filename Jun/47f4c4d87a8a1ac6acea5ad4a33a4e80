DAAR was Vrydag verskeie skietvoorvalle op die Kaapse Vlakte. In een voorval is twee mans van onderskeidelik 23 en 37 helder oordag in Pelican Park oorkant Shoprite afgemaai. Hulle is verskeie kere getref en is op die toneel dood. Nog ’n 28-jarige man is ook in die skietery gewond en is per ambulans na die hospitaal geneem. Die voorval het om 12:15 in Roadrunnerstraat gebeur toe daar op ’n groep mans uit ’n motor losgebrand is. In nog ’n voorval is ’n man in St. Patricklaan in Montague Village ook doodgeskiet. Nog ’n couple is in hul huis in Capricorn geskiet toe ge­wapende mans by hul huis ingestorm het. Dit was ’n bloedige week op die Kaapse Vlakte, waarin ’n pa en sy tweejarige seuntjie ook in ’n drive-by shooting in Bonteheuwel doodgeskiet is. Vyf kinders, onder wie ’n sewejarige seuntjie van Manenberg, is ook die afgelope week in ’n bendeverwante skietery gewond. In Hanover Park is ’n 14-jarige skoolseun verlede week ook in ’n drive-by shooting afgemaai. Volgens kapt. FC van Wyk, ’n polisiewoordvoerder, is ’n saak van dubbele moord en ’n saak van poging tot moord geopen.