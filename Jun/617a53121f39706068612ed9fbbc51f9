SKOOLBEHEERRADE het nie die mag om 'n skool te sluit nie, dit is onwettig. Dit is die reaksie van die Wes-Kaapse onderwysdepartement op 'n gesamentlike skrywe deur die voorsitters van die skoolbeheerrade in circuit drie in Drakenstein. In hul brief noem die voorsitters van die beheerrade dat daar eenparig besluit is om ouers van hul skole aan te raai om hul kinders by die huis te hou. Hulle versoek verder ook die WKOD om afstandonderrig of alternatiewe leer aangeleenthede voor te stel, om die aantal Covid-19 gevalle en sterftes in Drakenstein en die Wes-Kaap te verminder. Bronagh Hammond, 'n woordvoerder vir die WKOD, sê: "Ons is bewus van die brief en die departement sal dit met die betrokke partye bespreek." Die voorsitters van die beheerrade verteenwoordig St. Albans Primêr, Hillcrest Primêr, Wellington Primêr, Newton Primêr, Bergrivier Sekondêr, Weltevrede Sekondêr en Wellington Sekondêr. Volgens die brief is hulle bekommerd oor leerders en opvoeders en noem dat daar alreeds onderwysers is wie positief vir Covid-19 getoets het. Daar word ook genoem dat van die onderwysers in 'n ernstige toestand in die hospitaal is. Die skrywe verwys ook na die grondwet en dat nie die president of minister van basiese onderwys verhewe bo die grondwet is nie. Hulle verwys ondermeer na Artikel wat melding maak daarvan dat almal die reg op lewe het. "Dit bring ons by ons eerste punt. As beheerliggame vrees ons vir die lewe vir ons leerders, opvoeders, groundsman en skoonmakers." Weens die bevestigde gevalle in die provinsie en die land wil die beheerrade nie waag dat die skole bydra tot  die styging en sake vererger nie. Die skrywe verwys dan na Artikel 28 wat noem elke kind het die reg om beskerm te word. "As beheerrade voel ons dat ons kinders nie deur ons regering beskerm word nie en dat dit teenstrydig is met die grondwet. "Met die heropening van ons skole is die regte van die leerders as gevolg van die besluit deur die minister geskend." Verder noem hulle ook dat die PPE's wat deur die departement na skole gestuur is nie aan die departement van gesondheid se maatreëls voldoen nie. Die voorsitter sê voorts: "Ons opvoeders in skole word daagliks gemartel, omdat hulle gedwing word om in die skool te wees en word blootgestel aan die dodelike virus. "'n Angstige onderwyser kan nie gehalte onderrig lewer nie. Die marteling is dalk nie fisiek nie, maar dit is geestelik en emosioneel, vir opvoeder en leerder."