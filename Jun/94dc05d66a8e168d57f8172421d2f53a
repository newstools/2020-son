ALTESAME 18 rybewys-en-toetssentrums asook 37 geregistreerde owerhede het dié week hul deure vir die publiek oopgemaak. Die sentrums is aan die begin van die lockdown gesluit weens vrese vir die verspreiding van Covid-19. Die opening van dié plekke kom nadat die minister van vervoer, Fikile Mbalula, aangekondig het dat die werk van dié sentrums van dienslewering hervat word. Dit gebeur ingevolge streng regulasies wat verband hou met die lockdown en riglyne van die departement van arbeid. Unathi Binqose, woordvoerder van die Oos-Kaapse departement van vervoer, veiligheid en skakeling, sê die Oos-Kaapse departement van vervoer het die laaste paar weke rybewys-en-toetssentrums in 22 munisipaliteite – insluitend die twee metro’s en landelike gebiede – geïnspekteer. Hy sê net 18 rybewys-en-toetssentrums en 37 poskantore is gesertifiseer as gereed om diens te hervat. Hy voeg by die ander sentrums gaan later in die maand herevalueer word en daarna sal hul dienste hervat word. Binqose sê die opening van dié sentrums is onderworpe aan voldoening aan die jongste regulasies wat verband hou met Covid-19. Dit sluit in die sanitising van kantore, higiëniese beheer wat in plek is en die bestuur van sosiale distan­siëring. Volgens hom word van die personeel verwag om maskers te dra wanneer hulle hierdie kantore besoek. Weziwe Tikana-Gxothiwe, Oos-Kaapse LUR vir vervoer, veiligheid en skakeling, het die naweek die provinsiale rybewys-en-toetssentrum in Wilsonia besoek. Volgens Binqose het sy aangedui sy is gemaklik met die maatreëls wat ingestel is om die verspreiding van die virus te beheer. Tikana-Gxothiwe sê gemeenskappe moet verstaan weens die handhawing van sosiale distan­siëring gaan minder klante as gewoonlik bedien word. Sy sê normaalweg het Wilsonia 16 kandidate vir ’n toets vir ’n leerlingrybewys, maar dié getal gaan nou verminder word na 8 op ’n slag. Volgens Tikana-Gxothiwe het gemeenskappe vanaf Maandag 90 dae om hul leerlinglisensies, rybewyse, tydelike bestuurs- en motorvoertuiglisensies, sowel as tydelike permitte, padwaardigheidsertifikate, professionele bestuurspermitte wat vanaf 26 Maart tot 31 Mei verval, te hernu. Dít terwyl motorhandel­lisensies wat in dieselfde tydperk verval, ’n grasieperiode van ses maande kry vanaf 20 Mei. Sy sê die getal lisensies wat teen einde Junie in die Oos-Kaap verval, is 292 leerling­lisensies en die grootste getal hiervan is in Humansdorp, wat op 75 staan, gevolg deur Port Elizabeth, wat op 54 staan. Voorts verval 14 141 rybewyse teen einde Junie, gevolg deur 3 631 professionele bestuurspermitte en 222 198 motorvoertuiglisensies.