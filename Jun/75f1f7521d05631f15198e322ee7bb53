’N FORUM oor netbalwetenskap, met plaaslike en internasionale sprekers, vergader vanaand in die kuberruim. Dié forum sal in die vorm van ’n webinar plaasvind en almal wat belangstel in netbal, of sport in die algemeen, kan baat vind hierby. Dr. Wilbur Kraak, bekende rugbyafrigter en sportwetenskaplike van die Universiteit Stellenbosch en hoof van WJK Coaching Consultancy, is een van die sprekers. Kraak word bygestaan deur Danlee Mathews van die Universiteit van Wes-Kaapland. Mathews is ook ’n voormalige Suid-Afrikaanse internasionale netbalspeler. Sy is tans ’n afrigter op elite-vlak en bestuur die Wes-Kaapse netbalprestasieplan. Sy is ook hoofafrigter van die Tornados, wat aan die Telkom Netbal Liga deelneem. Die derde spreker is Kirsten Spencer van die Auckland Universiteit vir Tegnologie in Nieu-Seeland. Haar praatjie handel oor die voorkoming van beserings. Sy is ’n senior lektor in die Skool vir Sport en Ontspanning en het NZ Netball gehelp met die ontwikkeling van sy junior afrigtingplan. Marsha Wagenaar, voorsitter van die Kaapstadse netbalfederasie, sal die opening en verwelkoming doen. Arend Visagie, besturende direkteur van Three Cube Management en aanbieder van die webinar, sê hy is baie opgewonde oor dié inisiatief. “As gevolg van die feit dat daar tans geen regstreekse sport is nie, moes ons as ’n onderneming innoverend dink ten opsigte van ons aanbod aan sportliggame. “Dit is ’n uitstekende platform vir afrigters en ander belangstellendes om hulself toe te rus, idees te deel en op hoogte te bly van die nuutste tegnieke en neigings.” Die webinar begin 18:00. Vir meer inligting, kontak Christopher Solomons per e-pos by csolomons@3cubemanagement.co.za of telefonies by 064 418 9191. Koste is R100 per persoon.