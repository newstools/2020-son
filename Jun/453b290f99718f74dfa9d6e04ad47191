“IN LOCKDOWN het ek kom leer om die klein dingetjies te waardeer.” Só vertel die musikant Severiano Felix, beter bekend as Seve MusicKid, wat sy nuutste single, “Grateful”, binnekort gaan uitreik. “Ek is dankbaar vir my familie en vriende wat altyd daar is met hul ondersteuning,” sê die musikant. “Die Here het soveel groot dinge kom doen in my lewe en daarom sal ek sing van Sy goedheid. Dis waaroor my nuwe lied gaan. “Ek is dankbaar dat ek nog kan wakker word en elke dag my droom kan uitleef en ’n positiewe boodskap deur my musiek kan bring. Dis alles met genade van Bo.” Seve MusicKid het ook ’n boodskap vir die jeug gegee ter viering van Jeugmaand. “Bly positief en glo in jouself. Met harde werk en toewyding sal jy die vrugte van sukses pluk. “Ek weet vir seker die Here bly altyd goed en getrou, daarom moet ons net deurdruk en moed hou. “Ken Hom in ál jou weë en Hy sal jou paaie gelyk maak. “My inspirasie elke dag is my familie en vriende wat my altyd aanspoor om net my beste te doen. “Dis die begeerte van my hart dat my musiek lig bring in ’n donker wêreld en veral om opkomende kunstenaars te inspireer om nooit op te gee nie, want op die regte tyd sal dinge in plek val.”