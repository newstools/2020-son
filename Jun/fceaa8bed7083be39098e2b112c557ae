GEORGE. – Die lewe is uiters moeilik vir Maria Goliaths en haar 15-jarige dogter, Alicia. Hulle bly in ’n plakkerskamp buitekant Oudtshoorn. Goliaths sê cerebral palsy is by haar dogter gediagnoseer toe sy ses maande oud was. Alicia is sedertdien heeltemal verlam. Sy kan nie praat of loop nie en sy is totaal afhanklik van haar ma. Die 44-jarige Maria moet haar dogter was, haar voer en haar tande borsel. Die gesin het ’n rolstoel wat Maria gebruik om Alicia rond te neem, maar die rolstoel is besig om in te gee. In die kamp waar sy bly, is die paadjies baie smal en dis moeilik om iemand daar in ’n rolstoel te stoot. Hulle deel ook gemeenskaplike toilette en daar is nie spesiale toilette vir mense met gestremdhede nie. Maria en haar dogter bly agterin mense se erf in ’n klein shack sonder elektrisiteit. Die werklose ma vertel sy het in 2001 aansoek gedoen vir ’n huis, maar sonder geluk. Wanneer dit reën, gaan dit nog erger omdat die pad modderig raak. “Ek moet my dogter dan dra. Wanneer ek haar toilet toe vat, is dit soms ook vuil. “In die aande moet sy ’n emmer gebruik wanneer sy toilet toe wil gaan.” Maria het nie vervoer nie en moet iemand R100 betaal elke keer dat sy haar dogter vir ’n mediese check-up vat. ’n Gemeenskapsleier, Peter Vellem, sê Maria het ’n baie moeilike lewe. “Hier is nie ontwikkeling in die area nie en mense gebruik almal dieselfde toilette en deel krane. Daar is ook geen elektrisiteit nie.”