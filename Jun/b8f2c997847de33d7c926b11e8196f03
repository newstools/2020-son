DIT was ’n maklike besluit vir vier van die Wes-Kaap se gunsteling-sportmanne om Tutu Tygers te word. Só vertel Vernon Philander oor hul bewusmaking en fonds­insameling vir die Tygerberg-hospitaal se Kinderfonds. Son het gister berig Philander, Cornal Hendricks, Juan de Jongh en Ashley Johnson beplan om die goeie werk voort te sit wat emeritus- aartsbiskop Desmond Tutu en sy vrou, Leah, as ambassadeurs van dié hospitaal oor die jare gedoen het. Die viertal sal voortaan as die Tutu Tygers bekend staan. Hulle sal hul invloed gebruik om een ??van die vier “sorgmandjies” te dryf – neonatologie, gespesialiseerde sorg, algemene pediatrie en maatskaplike ontwikkeling. “Elke Tyger sal ’n spesifieke veldtog steun wat hulle as ’n persoonlike saak aangeneem het,” sê Philander aan Son. “Die hospitaal het my reeds verlede jaar gekontak om te vra of ek sal deelneem aan so ’n projek. Omdat ek van die area is (Philander is van Ravensmead) en ’n liefde vir kinders het, het ek nie getwyfel daaroor om betrokke te raak nie. “Die kinders is ons toekoms. Ons moet omsien na hulle en hulle die beste kans in die lewe gun. “Dit was nie juis ’n moeilike besluit om betrokke te raak nie. “Ek sien uit daarna om saam met die ander Tutu Tygers ’n groot verskil te maak in die lewe van kinders – en veral dié in ons volgende generasies,” het die Protea-aanvangsbouler per telefoon gesê. Jason Falken, uitvoerende hoof van die trust, sê emeritus-aartsbiskop Tutu, beskermheer van die trust, en sy vrou steun die Tutu Tygers-klub. “Die gesondheid en welstand van miljoene kinders in ons provinsie is in gevaar as gevolg van armoede en ’n gebrek aan geleenthede. “Dit word geïgnoreer tydens die Covid-19-pandemie,” sê Falken. Die Springbok-vleuel Hendricks sê hy is verheug om betrokke te wees. “Ek is baie bly dat ek betrokke kan wees. Die Tutu’s het reeds vir die Tutu Tygers die weg gebaan om ’n daadwerklike verskil in kinders se lewens te maak. Ons is dit aan hulle verskuldig.” De Jongh en Johnson, ook albei Springbokke, woon tans in Engeland.