MIKE Tyson in sy prime sou Deontay Wilder disnis geslaan het. Só sê die tweemalige swaargewigbokskampioen van die wêreld Tim Witherspoon in ’n onderhoud met BoxingScene. “As Tyson en Wilder in hul prime teen mekaar sou boks, sou daar net een wenner wees, en dis Mike Tyson. “Tyson is ’n Hall of Famer en die jongste bokser nóg wat die swaargewigtitel van die wêreld kon wen. “Ja, Tyson sou Wilder beslis uitgeslaan het. Ek is oortuig dis wat Tyson sou doen,” sê hy. Uitklophou Wilder het onlangs die swaargewigte van die verlede gekritiseer – en veral vir Tyson bygekom. Witherspoon sê hy dink nie Wilder se regter sou Tyson pla nie. Witherspoon, wat lank ’n oefenmaat van Muhammad Ali was, sê dit sou eintlik ’n maklike uitklophou gewees het. “Wilder se verdediging is nie goed nie en dit sou Tyson se taak vergemaklik het. “Tyson sou eenvoudig net oor hom geloop het,” sê hy. Witherspoon reken Wilder is in geen posisie om ander swaargewigte te kritiseer nie.