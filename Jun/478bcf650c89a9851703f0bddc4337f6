’N SEUN is Donderdagaand in ’n drive-by shooting in Hanover Park noodlottig gewond. Duwayne Timon (14) is ure later in die hospitaal dood nadat hy in die bendes se kruisvuur beland het. Hy is twee keer in die maag en een keer in die rug getref. Sy 17-jarige neef en nog twee vriende is in die skietery gewond. Die voorval het omstreeks 20:20 in Surburg Walk gebeur, toe daar vanuit ’n silwer motor op die groep kinders geskiet is. Volgens ’n inwoner wat ook tydens die skietvoorval op die toneel was, het die kinders in die jaart om ’n vuur gesit toe alle hel losbars. Die bron sê: “Die kar het voor die jaart gestop. “Die mans in die kar het nie uitgeklim nie. Hulle het vanuit die kar geskiet. “Een (kind) is in die been gewond, nog een in die heup en Duwayne is drie keer raak geskiet. “Die jongens het deur die sinkplate geskiet. “Duwayne het in die jaart gelê en hy was reeds amper dood toe hulle hom met ’n privaat ­ motor hospitaal toe geneem het.” ’n Gedenkdiens sal môreaand in Surburg Walk vir Timon gehou word. Volgens kapt. FC van Wyk, ’n polisiewoordvoerder, is niemand nog vir die moord gearresteer nie. ’n Moordsaak en drie sake van poging tot moord is ná die voorval geopen.