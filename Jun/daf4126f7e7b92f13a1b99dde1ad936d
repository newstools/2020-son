BONNIEVALE. – Drie werkers by die Parmalat-inmaakfabriek is na bewering positief getoets vir die corona-virus. Son het by ’n paar mense, wat by hierdie fabriek werksaam is, uitgevind of dit wel die geval is. Die mense het egter verkies om anoniem bly, aangesien hulle bevrees is dat hulle hul werk kan verloor. Een werker sê sy weet wel van die mense wat positief getoets is. Volgens die werker het sy verneem dat drie mense daar positief vir die gevreesde virus getoets is. “Die mense is tans onder kwarantyn geplaas,” het die dame gesê. Nog ’n werker sê hy het ook verneem van werkers wat getoets is vir die virus. “Ek kan nie sê of dit wel die geval is nie, maar hier loop die stories rond,” het die werker bekommerd gesê. Nog ’n vroutjie sê dat hulle gevra het om die fabriek te sluit oor dit ’n gevaar vir die werkers by die fabriek inhou. “Ons werk nog soos normaal en het ook aangevra dat ons werkers vir die virus getoets moet word,” vertel die werker. Van die mense bly eenvoudig by hul huis oor hule nou bevrees is hulle kan ook die virus opdoen. Raadslid JJ Januarie het aan Son gesê hy’t gister persoonlik met die topbestuur ’n meeting gehad. Januarie sê alle veiligheidsmaatreëls is in plek. Medium- en hoërisikogevalle is getoets en hulle sal binne 72 uur hul uitslae ontvang. Volgens Januarie is dit aan hom bevestig dat daar drie positief getoetste gevalle met Covid-19 is. Hierdie mense is tans onder kwarantyn. Januarie sê hy gaan mense van die dorp inlig oor die positiewe gevalle op die dorp.