SCOTT Barrett gaan die res van die Superrugby Aotearoa-kompetisie weens ’n voetbesering misloop. Die kaptein van die Crusaders moet ’n operasie ondergaan nadat hy ’n ligament in ’n oefenwedstryd op 13 Junie beseer het. Dit het die 26-jarige slot verhoed om laas week die Crusaders in hul eerste game teen die Hurricanes te lei. Die Crusaders sê in ’n verklaring: “Nadat hy ’n voetspesialis geraadpleeg het, is vasgestel dat Scott die res van die Superrugby Aotearoa-kompetisie sal misloop om ’n operasie te ondergaan. “Hy sal genoeg tyd kry om te herstel. In dié sta­dium is ons onseker oor die presiese datum wanneer hy sal terugkeer.” Die veteraan-slot Alex Ainley (38) het in die voorseisoen saam met die span geoefen. Hy het hom by die groep aangesluit ingeval ’n besering opduik. Die Crusaders het gelukkig oorgenoeg diepte op slot met spesialis-slotte soos Sam Whitelock, Mitch Dunshea, Luke Romano en Quinten Strange. Cullen Grace en Ethan Roots kan ook in die enjinkamer sak indien nodig. Voordat Covid-19 Superrugby in Maart tot ’n stilstand gebring het, het Barrett­ die 10-malige kampioen tot vyf oorwinnings en een nederlaag gelei. Dit was goed genoeg om die voortou in die NZ-konferensie te neem. Die Sharks het bo-aan die algehele puntelys geëindig. Barrett, wat laas maand sy kontrak met die Crusaders tot 2023 verleng het, sal nou sake van die kantlyn af moet dophou. Die ervare All Black-slot Whitelock het die afge­lope drie seisoene die Crusaders­ na agtereenvolgende Superrugby-titels aangevoer. Die haker Codie Taylor het egter laas naweek die span aangevoer. Taylor gaan die span vir die res van die seisoen lei. Die senter Braydon Ennor, wat ook beseer was, staan ’n kans om dié naweek teen die Chiefs in die Orangetheory-stadion te speel.