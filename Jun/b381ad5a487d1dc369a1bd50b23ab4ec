LIVERPOOL het Donderdagaand vir die eerste keer in 30 jaar weer kampioene van die Engelse Premierliga geword. Chelsea se oorwinning van 2-1 teen Manchester City op Stamford Bridge het aan die Reds 'n onaanvegbare voorsprong van 23 punte oorhandig. Die uitslag beteken dat Liverpool vir die 19de keer as kampioene gekroon is. Jürgen Klopp, Liverpool se manager, het die liga-titel aan die fans opgedra en ook hulde gebring aan oudspelers en bestuurders. "My boodskap is vir julle daarbuite. Ek hoop julle voel dit," het hy op die Merseyside-klub se webwerf gesê. "Dis vir so baie mense. Kenny Dalglish en Greame Souness het met my gepraat. Hulle was baie positief. Dis lekker, maar dis te danke aan hulle, want die klub is gebou op wat hulle gedoen het. "Dis gebou op Bill Shankly, Bob Paisley, Joe Fagan en die res. Maar ook op spelers soos Steven Gerrard. Die klub is in die laaste 20 jaar gebou op Stevie se rug. Hy moes al die druk hanteer en was uitsonderlik daarmee. "Die boys is mal daaroor om deel van die klub te wees, om deel van die klub se storie en geskiedenis te wees. Dit was so lekker hoe ons geleer het om die geskiedenis te hanteer en hoe ons geleer het om die geskiedenis die laaste twee jaar te gebruik."