GEMOEDERE het gister by die hekke van die Laerskool Imperial in Beacon Valley, Mitchells Plain, hoog geloop toe gerugte oor ’n vermoedelike Covid-19-sterfgeval onder die inwoners paniek gesaai het. Ouers het buite die skoolhekke betoog. Volgens die ouers het hulle van die dood van ’n admin-werker gehoor. Die storie was toe dat dit weens Covid-19 is. ’n Ouer wat verkies om anoniem te bly, het aan Son verduidelik sy’t nie ’n probleem gehad het om haar gr. 7-seun terug skool toe te stuur nie, maar sy’s baie ontevrede met die manier waarop dinge gehanteer word. “Jy hoor allerhande stories. Dan is dit ’n Covid-geval, dan is dit nie. “ ’n Mens weet nie meer wat om te glo nie, maar ek het gehoor dat ’n werker by die skool ’n hartaanval gehad het as gevolg van Covid-19.” Nog ’n ouer het omtrént haar mond uitgespoel toe sy die betogers gewaar. “Julle is nou k*k stupid. My kind moet in die skool wees! Julle kan nie die hekke so toe staan nie. “Laat die onderwysers ingaan en hul werk doen,” het die ouer gal gebraak. ’n Juffrou het aan Son bevestig die hele commotion het die naweek begin toe die betrokke werker hospitaal toe gestuur is. Die juffrou het bygevoeg dat haar kollega aan ’n hartaanval oorlede is en nie aan Covid-19 nie. “Dis net rumours wat versprei word. Sal ons nou ons eie lewe, sowel as die kinders se lewe in gevaar stel?” wou die juffie weet. Kerry Mauchline, woordvoerder vir die Wes-Kaapse minister van onderwys, sê ondanks die protesaksie buite die skool, kon die onderrig weer teen 09:00 normaal voortgaan. “Net die hoof van die departement het die gesag om die skool te sluit. Geen ouer, skoolbeheerliggaam of betoger het die mandaat om dit te doen nie,” sê Mauch­line. Sy het bevestig dat een van die skool se werkers dood is, maar gesê sy kan nie oor die oorsaak van die sterfte uitwei nie omdat dit vertroulik is.