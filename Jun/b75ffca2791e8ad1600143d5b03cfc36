ADAM Lallana sal volgende maand nog vir Liverpool kan sokker speel. Sky Sports het die naweek berig dat Lallana se kontrak veronderstel is om aan die einde van die maand te verstryk. Die Reds het sy jare lange dienskneg egter ’n korttermyn-verlenging aangebied tot aan die einde van die huidige uitgerekte en vertraagde seisoen van die Engelse Premierliga (EPL). Soos jy reeds weet, moes sokker in Engeland vir byna drie maande tot stilstand kom weens die Covid-19-pandemie. Dit is boonop Lallana se laaste seisoen saam met die Reds. Dié verlenging kan as ’n spesiale dankie beskou word, aangesien hy hom in moeilike jare by die klub aangesluit het. “Ek is baie bly oor die kans om die seisoen te voltooi. Dit beteken baie vir my en my familie,” het Lallana op Liverpool se webtuiste gesê. “Dit is nie nou die tyd om terug te kyk op my loopbaan hier nie. Daar is nog nege wedstryde oor en die klub wil die seisoen op die beste manier moontlik afsluit. “In ’n persoonlike hoe­danigheid kry ek nou die kans om tot siens te sê aan die mense wat so baie vir my beteken.” Lallana kan luidens Sky Sports volgende seisoen sy loopbaan by Leicester City voortsit. Brendan Rodgers, die manager van Leicester, wil na bewering baie graag dié 32-jarige middelveldspeler se dienste bekom.