DIE Stad Kaapstad gaan voort met voorbereidings vir die styging in Covid-19-sterfgevalle. Die pandemie is besig om sy peak in die Wes-Kaap te bereik en begraafplase is reeds geïdentifiseer waar meer mense begrawe kan word. Amptenare het ook met bestuurders van begrafnisondernemings, godsdienstige groepe en ander staatsdepartemente gepraat. Volgens Zahid Badroodien, mayco-lid vir gemeenskapsdienste en gesondheid, wil hulle help om almal ’n waardige begrafnis te gee. “Weens die virus sterf mense in isolasie, weg van hul geliefdes.” Hy sê weens die regulasies word mense ook hul kulturele en tradisionele begrafnisse ontneem. “Omdat dit moeilik is om ’n diagnose te doen vir Covid-19 en uitslae lank vat om uit te kom, vra ons dat families aanneem alle sterftes is Covid-19-verwant en sover moontlik voorsorg tref.” Die publiek en begrafnisondernemers word gevra om te hou by die voorgestelde tyd van net 30 minute vir ’n diens. “Begrafnisse of verassings moet binne drie dae afgehandel word, indien moontlik. Ons vra mense ook om begrafnisse so ver moontlik in die week te hou.” Badroodien vra ook dat mense waar moontlik voorkeur moet gee aan verassings. Hy sê hulle kan tans dienste lewer, maar moet aan die dag van môre dink. “Die Stad doen ook stappe vir die moontlikheid om massabegrafnisse te hou. Dit sal die laaste uitweg wees en ons wil steeds die mense se waardigheid behou. “Dis moeilik om daaraan te dink, maar ons moet dit oorweeg as dit gebeur.” Volg dié riglyne as daar ’n sterfte weens Covid-19 by die huis is: Sit die klere in lakens, dan in 0.05% chloor en los vir ’n halfuur sodat dit kan soak. Spoel af met skoon water en hang in die son;