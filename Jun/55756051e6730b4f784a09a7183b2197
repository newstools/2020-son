DAMIAN Willemse is opgewonde om saam met Warrick Gelant, die Stormers se nuwe signing van die Bulls, uit te draf. Die 22-jarige World Cup-wenner het gister in ’n video-konferensie gesê: “Ek is regtig baie excited oor Warrick Gelant wat Kaap toe kom. Hy is ’n great signing en ’n wêreldklas-speler. “Ons almal weet watter eienskappe hy na die posisie gaan bring, veral met Dillyn (Leyds) wat ons verlaat het. “Hy gaan ’n leier in die backline wees. Dit was amazing om saam met hom by die World Cup te werk. “Dit was die eerste keer dat ons saamgewerk het en ek kan hom nie genoeg prys vir sy werketiek nie. “Hy is ’n natuurlike footballer en ek sien regtig uit daarna om saam met hom te speel.” Vir Willemse help dit ook baie dat hy en sy Bok-spanmaat Herschel Jantjies nou al ’n ruk saam speel. “Ons verstaan mekaar goed en wil net weer aan die gang kom.” Willemse beskou stelskoppe as een van sy topprioriteite. Met lockdown was dit moeilik vir hom om aan dié aspek van sy spel te werk, maar daar was ’n ook ander goed wat hy steeds by die huis kon doen. “Ek kan ten minste nou weer begin skop en het juis vandag aan my skoppe begin slyp,” het hy gister gesê. Willemse glo Gelant gaan beslis ’n groot rol speel, veral met sy taktiese skopwerk. “Dis great om iemand soos hy in die laaste vesting te hê wat met albei voete kan skop. Hy het great vaardighede wat hy na die span gaan bring wat die dinamika sal beïnvloed.” Willemse verkies die nr. 10-trui. “Ek het my buiging vir die Bokke op 10 gemaak. Om 10 en 15 te speel, het my die kans gegee om as speler te groei omdat ek die game van verskillende angles kan sien.”