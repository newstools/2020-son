KLUBSOKKER se beste en rykste liga, die Engelse Premierliga (EPL), maak dié naweek sy lang verwagte terugkeer. Van ál die EPL-spanne is Liverpool se ondersteuners die opgewondenste. Hul span kort immers net twee oorwinnings om vir die eerste keer in 30 jaar as die beste klub in Engeland gekroon te word. Daar is egter geen rede vir die spanne wat die top-prys sal misloop, om nie opgewonde te raak oor die hervatting van die EPL nie. Een span wat baie by die hervatting daarvan sal baat, is die rekordhouer vir die meeste EPL-titels, Manchester United. Die uitstel van spel weens die pandemie het daarvoor gesorg dat verskeie van dié span se sleutelspelers van langtermyn-beserings kon herstel. Paul Pogba en Marcus Rashford kon die naweek weer ten volle oefen en het aan ’n vriendskaplike wedstryd teen hul spanmaats deelgeneem. Nuus vanaf Old Trafford is dat Rashford in United se wedstryd teen Tottenham Hotspur sy terugkeer kan maak. Rashford was ’n talisman in die United-span dié jaar en kan hierdie seisoen nog as die voorste doelskieter voltooi deur die nette te laat raas in sy span se oorblywende wedstryde. Pogba, aan die ander kant, het ’n vergeetbare seisoen gehad, aangesien verskeie beserings sy deelname daaraan in die wiele gery het. Dan was daar nog die skindernuus oor ’n moontlike verhuising na sy ou klub Juventus of die Spaanse reus Real Madrid. Dié gerugte het steeds nie verdwyn nie, veral aangesien Pogba ook nou in die skaduwee van United se nuwe aanwins, die spelskepper Bruno Fernandes, sal moet speel. Fernandes is reeds voor die lockdown in Brittanje vir Februarie as die speler van die maand aangewys. Sedert sy koms na Old Trafford was Ole Gunner Solskjær (manager) se span op ’n ongekende segetog. United is tans binne trefafstand vir ’n plek onder die voorste vier klubs in die EPL. Die Red Devils sit in die vyfde plek, maar sal gunstige uitslae in al hul oorblywende wedstryde moet verseker om in die top-vier klaar te maak en sodoende vir die Uefa Champions League te kwalifiseer.