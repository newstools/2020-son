WOLSELEY. – Vreesbevange werkers van Lotus, ’n maatskappy wat lekkers vervaardig, voel hulle word vir die wolwe gegooi. Die werkers het gevra om anoniem te bly uit vrees dat hulle hul werk sal verloor. Hulle sê daar is in net 3 weke 13 positiewe coronavirus-gevalle in dié nie so lekker lekkerfabriek aangemeld. Werkers blameer Johan Maritz, die produksiebestuurder, wat na bewering ’n “diktator-bestuurstyl” gebruik om sy sin te kry. “Daardie man is die HR, die bestuurder, die unie, die baas ... hy is álles,” het verskeie werkers uitgevaar. “By hom gaan dit net oor produksie – hy voel niks vir die werkers nie. Jy kan nie waag om enige iets van hom te bevraagteken nie, dan dreig hy jou met ontslag.” ’n Vrou vertel sy is positief getoets, maar die bestuur gee nie om nie. “Ja, hulle spog met wat hulle alles vir ons doen. Maar sou ons almal nou siek gewees het as hulle omgegee het?” Die werkers se name is aan Son bekend en alle gesprekke is op band. Maritz se vrou, Wilna, is ook die HR-persoon van Lotus. Sy het namens Lotus gesê die werkers maak stories op en die mense word op die hande gedra. “Ons volg alle veiligheidsmaatreëls en die departement van gesondheid is tevrede.” Sy het niks gesê oor haar man se bestuurstyl nie. Sandra Maritz, ’n woordvoerder van die Wes-Kaapse departement van gesondheid, het gesê hulle bly in kontak met die maatskappy om ondersteuning en leiding te gee oor gesondheidsprobleme. “Ons personeel het by Lotus opleiding verskaf oor Covid-19 om die verspreiding van die virus tot ’n minimum te beperk en dit te bestuur,” sê die woordvoerder. Werk by die fabriek is verlede Maandagaand hervat.