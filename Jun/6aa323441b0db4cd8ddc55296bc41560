IN WAT as ’n gatslag beskou kan word vir Tyson Fury se beoogde kragmeting met Anthony Joshua, het die WBC opdrag gegee dat Fury eers moet boks teen die verpligte aanspraakmaker, Dillian Whyte­. Sy geveg teen Joshua word dus op ys gesit. Whyte is al sowat 1 000 dae die verpligte aanspraakmaker, maar hy het nog nie ’n titelkans gekry nie. Hy het ’n paar dae gelede besluit om die WBC hof toe te neem. Luidens The Sun het die WBC onder druk geswig en besluit Whyte moet nou voorkeur kry. Gevorder Fury se derde geveg teen Deontay Wilder bly staan, maar dan sal Whyte aan die beurt kom. Die promotors het reeds ver gevorder met die finalisering van die Fury-Joshua-geveg, maar noudat dit vir eers van die baan is, gooi dit hul planne omver. Die WBC-president, Mauricio Sulaiman, sê Whyte sal nou sy kans kry omdat Fury se geveg teen Joshua “net bespiegeling” is. Sulaiman sê: “Ons het nou ’n verpligte titelgeveg. Fury moet sy gordel verdedig. Whyte het die reg gehad om sy kans af te dwing.”