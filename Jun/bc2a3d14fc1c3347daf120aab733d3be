JARRAD Ricketts berei weer ’n vuurwarm show voor vir volgende week se Lunchtime Live. Dié is een van die Sama-benoemde se vele aanlyn sessies en dié week het hy Michael Wilson Trollip, Kurt Herman en Tima Reece genooi om saam met hom lekker musiek te maak. Die skreeusnaakse komediant Carl Weber gaan Jarrad help om die show aan te bied. Hy gaan ook tydens ’n segment in die show ’n paar van sy grappe vertel. Die “Paradise”-sanger sê hierdie aanlyn shows het hom die kans gegee om ’n groter gehoor te bereik. “Dit is regtig opwindend om te sien hoeveel mense kaartjies koop en saam met my in die sosiale media connect om te sê hoe baie hulle die shows geniet. “En dis nie net mense hier in Suid-Afrika nie. Ek kry positiewe terugvoer van mense in Australië, Nieu-Seeland, Brittanje én Amerika. “Dis baie cool en ek dink dís die verskil van dit aanlyn doen. Voor die lockdown het ons net perform vir dié wat daar by die venue is, maar nou connect ons saam met mens van orals in die wêreld.” Dis ’n nuwe tyd in die musiekbedryf en Jarrad sê hy word al gewoond daaraan. “Ek gee steeds 200% van my energie. En al het ek nie ’n fisieke gehoor voor my nie, kan ek die comments lees soos hulle op die live stream reply. Dis opwindende tye.”