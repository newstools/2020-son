DIE Britse fietsryer Chris Froome kan vanjaar legende-status kry as hy die gewilde Tour de France ’n vyfde keer kan wen. Nog net vier jaers het in al die jare die vyftal behaal. Froome het reeds vier keer eerste oor die wenstreep gejaag. Die jaers wat die vyfkuns behaal het, is Jacques Anquetil (Frankryk), Eddy Merckx (België), Bernard Hinault (Frankryk) en Miguel Induráin (Spanje). Induráin is die enigste ryer wat sy oorwinnings agtereenvolgens kon behaal – in 1991, 1992, 1993, 1994 en 1995. Froome, wat in 2013, 2015, 2016 en 2017 die wenner was, het die laaste twee jaar se wedrenne weens beserings misgeloop. Intussen sê Hinault (65) as Froome nie vanjaar die Tour wen nie, sal dit beter wees as hy sy Ineos-span verlaat en hom by ’n ander span aansluit. Hy sê die span het drie voormalige wenners in sy geledere, insluitende die opkomende ster Egan Bernal. “As Froome nie die Tour wen wat in laat Augustus begin nie omdat hy nie die ondersteuning van sy spanmaats gekry het nie, moet hy vir hom ’n ander span soek. Ineos het sy eie probleem geskep. “Hy het die beste jaers gelok – Bernal, Geraint Thomas en Froome. “Die probleem is dat hulle almal gaan probeer wen – en dit kan Froome se kanse beduiwel om sy vyfde titel te wen. “Van hulle het Bernal die voordeel. Hy is baie jonk en het baie talent. “Bernal is die ryer van die toekoms,” het Hinault aan CyclingNews gesê.