SELFS in ’n krisistyd soos dié van Covid-19 dink vuilgatte nie twee keer om by ’n kerk toe te slaan nie. Skaamtelose booswigte het Sondagaand ingebreek by die VGK in Bloemendal. Hulle het ’n kruiwa, vyf sakke sement en twee grawe gesteel. Die skriba van die kerk, Theuns Hatches, sê die alarm het net ná 22:00 afgegaan. Toe die sekuriteitsmaatskappy ondersoek gaan instel, was alles oukei, sê Hatches. Bouprojek Hy vermoed die inbrekers het hul vuilwerk later die Sondagaand of in die vroeë oggendure van Maandag verrig. “Ons is besig met ’n bouprojek hier by die kerk. “Die diewe moes seker gesien het ons stoor die boumateriaal in die toilet. “Dis nie die eerste keer dat die kerk onder inbrekers deurloop nie. “Dit het oor die jare ook ander skade gely,” sê ’n teleurgestelde Hatches. Die kerk is in ’n dippie in William Slammert-rylaan geleë. Dit bedryf elke Dinsdag ’n sopkombuis. Daar word vir ’n horde hongeres voorsiening gemaak. Koperpype, veiligheidshekke en ander toebehore het oor die jare al voete gekry. Lidmate is egter vasbeslote dat die vlaag inbrake nie inbreuk sal maak op hul pogings op hul gemeenskap op te hef nie. ’n Gemeentelid, Harry Plaatjies, sê diegene wat gesteelde items by die diewe koop, is net so skuldig soos die diewe self. Die dominee van die kerk, Regina­ Jacobs, voel dit is hoog tyd dat die diewe hul dinge laat staan en hulle bekeer. Intussen ondersoek die Bethelsdorp-cops klagte van inbraak en diefstal.