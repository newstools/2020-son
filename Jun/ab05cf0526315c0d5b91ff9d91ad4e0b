DIE gemeenskap van Jan­senville het dié week weer oproerig geraak toe daar nóg ’n Covid-19-pasiënt in die hospitaal opgeneem is. Son het onlangs berig hoe lede van die gemeenskap voor die Sawas-hospitaal in Jansenville opgeruk en tyres gebrand het. Dít was omdat hulle unhappy was dat ’n Covid-19-pasiënt van Aberdeen daar opgeneem is. ’n Ambulans het toe eventually die pasiënt terug geneem na Aberdeen. Johnny Lewis, ’n gemeenskapsleier, sê Sondag is daar weer ’n Covid-19-pasiënt sonder die gemeenskap se medewete in die plaaslike hospitaal opgeneem. “Ons is in ’n ramptyd.” Lewis sê die hospitaal in Jansen­ville was nog nooit ’n referral hospitaal nie.” Lewis sê toe dit by die gemeenskap uitkom dat daar weer ’n Covid-19-pasiënt in die hospitaal opgeneem is, het sowat 180 inwoners Maandag laatmiddag voor die hospitaal saamgetrek. Hulle het daarop aangedring dat die pasiënt teruggeneem word na Graaff-Reinet. Volgens Lewis het niemand die gemeenskap te woord gestaan nie. Hy sê die gemeenskap het toe begin tyres brand om hul ontevredenheid te wys. Volgens hom het die skare uiteengegaan toe die polisie by die toneel opdaag. Lewis sê wanneer die hospitaal van voorneme is om ’n Covid-19-pasiënt op te neem, moet dit eers met die relevante rolspelers bespreek word en dan moet daar ’n ooreenkoms bereik word. Volgens Lewis is die hospitaal besig om die gemeenskap te ondermyn. Lewis sê die gemeenskap veg om die dorp Covid-19-vry te hou, maar nou moet hulle veg teen die hospitaal. Lt.kol. Sibongile Soci, provinsiale polisiewoordvoerder, sê die polisie en weermag moes ontplooi word om die situasie buite die Sawas-gedenkhospitaal dop te hou. Dít was nadat bekommerde gemeenskapslede voor die hospitaal begin betoog het. Sizwe Kupelo, woordvoerder van die Oos-Kaapse gesondheidsdepartement, het nie op enige van Son se navrae gereageer nie.