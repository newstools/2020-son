WEDDERS se oë is Saterdag op Suid-Afrika se beste renperd, Hawwaam, wanneer hy aan Champions Day op Turffontein deelneem. Hawwaam, wat deur Mike de Kock afgerig word, het 8 van sy 11 wedrenne gewen. Dié hings het verlede jaar groot konsternasie veroorsaak toe hy in die wegspringbokke by die Durban July op Greyville beseer is en onttrek moes word. Hawwaam was die oorweldigende gunsteling om te wen, maar sy onttrekking het Do It Again die kans gegee om dit weer te doen en die July ’n tweede keer agtereenvolgens te wen. Saterdag nael hy in die Horse Chestnut Stakes oor 1 600 m en sal sommer vroeg wil wys hy is gereed vir dié jaar se July op 25 Julie. Hawwaam het ’n geskiedenis dat hy altyd met ’n groot gesukkel by die wegspringbokke ingaan, maar De Kock het dié probleem met gereelde oefening uitgestryk. Hawwaam sal Gavin Lerena in die saal hê, maar kan sterk teenstand verwag van sy stalmaats Soqrat en Queen Supreme. Queen Supreme is ’n uiters belowende merrievul wat vyf van haar agt wedrenne gewen het. Ander perde om voor uit te kyk sluit in Cirillo, Zouaves en die ervare Tilbury Fort. Die wedren begin 15:15.