CHIPPA United is opgewonde, maar ook bekommerd, oor gister se aankondiging dat beroepsokkerklubs binnekort weer kan begin speel. Die groeiende getalle Covid-19-infeksies in die Oos-Kaap skets ’n donker prentjie vir die sport se terugkeer in die provinsie. Nathi Mthethwa, minister van sport, kuns en kultuur, het Woensdag in ’n verklaring die groen lig aan sokker gegee om terug te keer tot aksie. Dis nou reeds meer as drie maande sedert enige Premierliga- (PSL) stryde gespeel is. Die liga sal egter net aan die gang kan kom as alle spanne die reëls volg wat voorgeskryf is deur die Suid-Afrikaanse sokkervereniging (Safa) en die PSL in terme van Covid-19-regulasies. Die Chilli Boys-woordvoerder, Lukhanyo Mzinzi, het aan Son gesê: “Al is daar ’n groen lig gegee, wil die klub nie die gun jump en enige iets doen sonder dat die PSL die oukei daarvoor gegee het nie.” Hier is ’n spesiale beampte aangestel om die toetse en ander veiligheidsaspekte te hanteer. Oor die verspreiding van Covid-19 in die Oos-Kaap het Mzinzi gesê: “Ons is almal lief vir sokker, maar ons het ook almal familie en ondersteuners waaraan ons moet dink. “Die Oos-Kaap se Covid-19­syfers styg daagliks en dis iets wat die klub vreeslik bekommer. So, ek weet regtig nie of ons vinnig aan die gang sal kom nie.” Teen 23 Junie het die Oos-Kaap 18 108 geregistreerde gevalle gehad waarvan 8 259 herstel het. Die dodetal in die provinsie was in daai stadium 327. Volgens Mzinzi het die klub reeds dié week met toetse begin en hy sal teen volgende week weet wat almal se status is. Daar sal ook nie dadelik met oefensessies begin word nie, want die spelers se toetsuitslae moet eers uitkom. Intussen het Mzinzi gesê dat die klub nog besig is met ’n dissiplinêre verhoor teen van die spelers wat lockdown-reëls oortree en op Kings Beach gaan oefen het. Chippa is tans in die 12de plek op die PSL-punteleer en veg teen rele­gasie.