JULLE kan enigiets van DJ Zinhle sê, maar sy sal jou mooi op jou plek sit as jy iets leliks van haar dogtertjie sê. Nie eens as haar derra, die rapper AKA, durf haar naam in gevegte op Twitter ophaal nie. Ek sweer AKA sit heeldag op sosiale media en soek iemand saam met wie hy ’n twar (Twitter-oorlog) kan begin. Dis net jammer dat hy dié keer sy onskuldige vierjarige dogtertjie daarby betrek het. Maar gelukkig het kleine Kairo ’n sterk mamma wat vir haar sal opstaan. Die moeilikheid het begin toe ’n twiep na AKA hap en hy toe reply met: “Kairo is tien keer ryker as jy en sy kan nie eens lees of skryf nie.” DJ Zinhle het toe haar moer gestrip vir die twiep wat vir haar dogter gekom het. “Ek gee nie om wie wat gesê het nie. Los my kind uit. Sy is vier jaar oud. Ek gee nie om wat enige iemand doen nie. Kairo is ’n kind en sy moenie aangeval word nie. Jy kan Kairo drag die dag as sy dieselfde met jou gedoen het.” Sy het toe ’n hele rits twiets geplaas waarin sy twieps goed skrop. “Jy praat van my kind wat nie kan lees of skryf nie. Is jy mal?” Nog een lees: “My kind is off limits!” Mense het gevoel die DJ moes haar eks en baby daddy regsien, want dis hý wat haar dogtertjie by die twar ingetrek het. Maar Mamma Beer meen die twieps moet self met hom deal en haar dogter uitlos.