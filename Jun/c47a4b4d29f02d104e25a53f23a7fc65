MIN dinge is so groot soos die paniek wat jou oorweldig wanneer die Covid-19-duiwel aan jou deur kom klop. Vra maar vir die onnies, leerders en ouers van Addo Primêr in Addo. Addo, sowat 60 km uit die Baai, is bekend vir die rustigheid van sy nasionale olifantpark. Maar nou is daar ’n ander gevoel wat hom in inwoners se harte kom parkeer het: Covid-angs. Die Sondagsrivier se mense is in rep en roer. Nie oor opgewondenheid dat die leerders terug by die skole is nie, maar oor die corona-nagmerries wat dié skuif nou ontsluit het. Addo Primêr moes hierdie week inderhaas weer sluit nadat ’n onnie daar positief getoets is vir Covid-19. Die corona-swaard hang nou oor die hele personeel en al die gr. 7’s se kop, want hulle almal moet vir Covid-19 getoets word. Die skoolhoof, André Jasson, het botweg geweier om kommentaar te lewer toe Son hom kontak. ’n Woordvoerder vir die Oos-Kaapse departement van onderwys, Loyiso Pulumani, het ook sy stert afgevee aan ons versoeke om kommentaar. ’n Gemeenskapsaktivis, Hansie Brander, sien egter rooi oor die Covid-swaard wat nou oor hul gemeenskappie se kop hang. “Ons praat hier van onskuldige kinders en hul families se lewens,” sê Brander kwaad. “Al wat ons nou kan doen, is om tot die Here te bid dat dinge nie sleg sal uitdraai nie. “Ons is almal baie bekommerd en kan maar net hoop vir die beste. Die skool moet ook nou deur ’n proses van skoonmaak gaan om te verseker verdere infeksies vind nie plaas nie,” vertel Brander verder. Die plaaslike raadslid, An­thony Dancey, sê sy hart bloei vir die leerders en die betrokke onderwyser. Hy sê wat nou belangrik is, is die feit dat die leerders hulle in afsondering moet hou. Dancey het dit benadruk dat die basiese dinge, soos die gereelde was van hande en die dra van maskers, streng toegepas moet word. “Ek voel dit ook vir die onderwyser, want sy kom ’n lang pad met die skool aan. “Hierdie is egter nie ’n doodsvonnis nie, want baie mense raak gesond,” sê Dancey. ’n Ouer, Tracey Adams, sê hulle is baie bang vir die corona-ding wat nou sy kop in hul gemeenskap uitgesteek het. Sy sê hulle vrees nou vir die gesondheid van hul kinders, maar hulle sal volhard in gebed.