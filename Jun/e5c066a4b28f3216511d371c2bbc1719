VIER mense is reeds in die Matzikama-streek weens Covid-19 gesterf en altesaam 37 mense in die kontrei het reeds positief vir die gevreesde virus getoets. In Cederberg-munisipaliteit het 29 mense die virus onder lede gehad. Maar tot op hede is niemand aan die virus dood nie, sê Sandra Maritz, ‘n woordvoerder van Wes-Kaapse gesondheidsdepartement in die Weskus. Maritz noem dat 11 mense van diegene in die Cederberg wie positief getoets het, is nou weer Covid-19 vry en 12 van diegene in Matzikama. In Clanwilliam wat in die Cederberg-munisipaliteit geleë is, moes die polisiekantoor toemaak na ‘n werker hier die virus onder lede gehad het. Brig. Novela Potelwa, ‘n polisiewoordvoerder, sê die stasie was toe, maar die publiek is uit die speurders se kantore gehelp. "Die polisekantoor is Vrydag gesluit en Saterdag ontsmet en skoongemaak. Die polisiestasie is intussen weer oopgemaak." Potelwa voeg by dat die polisiebeampte wie in kontak was met die persoon, wie positief getoets het, is in isolasie. Volgens Maritz het die gesondheidsdepartement ‘n proaktiewe aanslag tot identifisering van Covid-19 sodat verspreiding verminder kan word. Die aanslag word deur sifting en toetsing in die gemeenskappe gedoen. Die siftingsproses is wanneer gesondheidswerkers algemene vrae oor jou gesondheid vra om te bepaal of jy getoets moet word vir Covid-19. "Tot dusver is meer as 62 000 mense deur die siftingsproses in die Cederberg en Matzikama, waarvan 78 verwys is vir Covid-19-toetse." Maritz noem verder dat alle departemente van die provinsiale regering nou saam werk om Covid-19 hok te slaan. "In samewerking met die Weskus-distriksmunisipaliteit versprei ons inligting oor Covid-19, deur 'n bus wat rondbeweeg by brandpunte in die distrik. "Inligting word met ‘n megafoon versprei terwyl die bus beweeg. In sommige omgewings is inligting uitgedeel en sifting gedoen tydens padblokkades. "Daar is ook al inligtingsessie gehou, om groepe soos vissermanne te bereik op dae wat die hawe besig is. "Ons werk ook met tehuise vir bejaardes en die boerderygemeenskap, om te verseker dat Covid-19 gevalle so spoedig moontlik geïdentifiseer word en die pasiënt ondersteun word." Maritz raai mense aan om nie te wag tot gesondheidswerkers na hul buurte kom nie. "As jy dink jy het Covid-19, bel die hulplyn (021 928 4102), jou kliniek of dokter." Jy kan jouself ook evalueer deur op die skakel te klik: Covid-19 Risk Assessment.