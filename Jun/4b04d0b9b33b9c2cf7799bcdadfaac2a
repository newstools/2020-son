DIT lyk al hoe meer soos ’n uitgemaakte saak dat die Moederstad en die Vriendelike Stad vanjaar geen rugby gaan sien nie. Die Suid-Afrikaanse Rugbyunie (Saru) beoog om iets soortgelyks soos die plaaslike Premiersokker­liga se voorstel te volg deur die Currie Cup in een stad aan te bied. Dit beteken ál die CB-spanne sal vir die duur van die reeks ter wille van Covid-19-veiligheid in een gasheerstad saamtrek. Geen besluit is al geneem oor watter stede hiervoor oorweeg gaan word nie, maar met die Wes- en Oos-Kaap wat saam tans die hoogste Covid-19-syfers het, is dit onwaarskynlik dat dié twee stede moont­like opsies sal wees. Volgens ingeligtes beplan Saru die Currie Cup se afskop vir 30 Augustus, met 14 Desember as ’n voorlopige datum vir die eindstryd. Saru het glo reeds sy unies opdrag gegee om hul speeldrag vir die reeks te bestel. Jurie Roux, Saru se uitvoerende hoof, het onlangs in ’n video-onderhoud aan die media gesê Johannesburg sal waarskynlik die beste opsie vir al die CB-spanne wees om vir die duur van die reeks op een plek saam te kom. Volgens John Dobson, coach van die Stormers, maak dit sin, want dit beteken dat die Leeus, Bulls, Pumas, Cheetahs en Griekwas nie hoef te vlieg nie. Dobson het gister aan Son gesê: “As die regering vir ons sê ons kan môre speel, sou ons dit nie kon doen nie. “Daar is nog steeds geen duidelikheid oor wanneer en hoe ons kan oefen nie. “Die manne het ses tot agt weke van ’n voorseisoen nodig om reg te wees om te speel omdat ons vir so lank buite aksie was.” Dobson was een van die SA afrigters wat laas Dinsdag met Rassie Erasmus, Saru se direkteur van rugby, gesels het. “Hy (Rassie) het ons gesê daar is ’n moontlikheid van ’n Currie Cup waar elke span twee keer teen mekaar in ’n dubbel ronde gaan speel met ’n eindstryd in Desember. “Hy het egter nie gesê waar dit gaan plaasvind nie. “Om ’n span twee keer in dieselfde plek te laat speel, gaan ’n bietjie snaaks wees. Die WP, Sharks, Leeus, Bulle, Cheetahs, Kings, Pumas en Griekwas sal sake uitspook. “Ek dink dit sal ’n briljante kompetisie wees. Die regering sal egter besluit wanneer, waar en hoe dit sal gebeur,” aldus Dobson.