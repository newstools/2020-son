PARIS Saint-Germain (PSG) het gister aangekondig dat Thiago Silva en Edinson Cavani die klub aan die einde van die seisoen sal verlaat as vrye agente. Die duo is die laaste paar maande sterk gelink met talle Europese topklubs ná hul suksesvolle stint by die Franse kampioenspan. PSG se direkteur, Leonardo, het gister gesê hy verwag dat die spelers nog sal aanbly vir die res van die 2019-2020-seisoen vir die Champions League-veldtog. “Cavani en Thiago Silva is albei aan die einde van hul onderskeie kontrakte,” verduidelik Leonardo. “Die idee is dat hulle nog by ons sal aanbly tot die einde van Augustus. “Dit was ’n baie moeilike besluit omdat albei spelers deel uitmaak van die klub se geskiedenis. Hul verhale is só pragtig. Maar ja, ons paaie met hulle skei. “Ons moes ’n logiese en ekonomies sinvolle besluit neem veral met die jong talent wat deurkom. Dalk is ons verkeerd. Ek weet nie, want daar is nooit ’n perfekte oomblik nie. “Die Champions League is nog in ons visier en die idee is dat hulle nog sal meeding tot die einde van Augustus. “Hoe dit wettig gedoen kan word, is nog onduidelik,” aldus Leonardo. – AP