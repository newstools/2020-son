IN DIE lig van amper 1 500 sterfgevalle en meer as 50 000 positiewe virus-gevalle, vra die Stad Kaapstad se gesondheidsdepartement inwoners moet hul deel doen om veilig te bly teen Covid-19. Volgens Zahid Badroodien, mayco-lid vir gemeenskapsdienste en gesondheid, sien hulle hoe mense in sekere dele van die Stad die gesondheidsregulasies verontagsaam. Veral social distancing word verontagsaam. Mense drom byvoorbeeld saam in winkelsentrums en as hulle in die ry staan vir grants. Daar is ook klagtes oor oorvol taxi’s, taxi’s wat die huidige regulasies oortree en mense wat nie maskers dra nie. Badroodien sê daar word baie gepraat oor die “peak” van die virus in die Wes-Kaap en dat daar ’n toename in positiewe gevalle is. As jy kyk na al bogenoemde tipe gedrag, kom dit nie as ’n verrassing nie. Hy sê elke inwoner moet die pandemie baie ernstig opneem. Die toename in gevalle en die sterftes moet mense laat besef hulle moet die regulasies streng toepas. Die Stad het in die laaste paar maande sy bewusmakingsveldtogte verskerp en maskers en sanitisers in meer gebrekkige gemeenskappe uitgedeel. Daar is ook 200 kontrakposte gefast-track om die getal gesondheidswerkers te vermeerder. Verder is overflow-fasiliteite by klinieke geskep om die potensiële kontak met die virus te beperk. ’n Ekstra 490 mense is ontplooi by die departement van openbare werke om gemeenskappe meer bewus te maak oor die virus. Hoewel die Stad omgee en alles doen om mense te help, bly dit elkeen se verantwoordelikheid om die verspreiding van die virus te beperk en veilig te bly. In die Wes-Kaap is addisionele faktore wat die moontlikheid vergroot dat iemand ernstig siek kan word as hulle die virus opdoen, byvoorbeeld diabetes, hipertensie en TB, Badroodien vra almal om attent te wees op hul gedrag en hoe dit hul naastes kan affekteer. Bly by die huis en gaan net vir noodsaaklikhede uit, soos om kos te gaan koop. Was jou hande gereeld met seep en water en dra ’n masker as jy moet uitgaan. Behou te alle tye ’n afstand van minstens 1,5 m van ’n ander mens af. As jy mediese raad nodig het, bel die Covid-19 Hot­line by 021 928 4102.