’N TAXI driver en sy guardjie is Donderdag helderoordag in Bishop Lavis afgemaai. Rodney Jackson (50), die driver, en Graham Maart (30) is in Maitlandstraat koelbloedig doodgeskiet. Jackson het in ’n lamppaal vasgery nadat daar op sy taxi geskiet is. Hy het agter die stuurwiel van sy taxi aan sy wonde beswyk. Maart het probeer weghardloop, maar het net meters gevorder, toe word hy ook noodlottig gewond. Tami Jackson, die taxi-man se dogter, het op haar Facebook-blad ’n hartroerende brief oor hul verlies geskryf. Daarin beskryf sy die mense wat haar pa doodgeskiet het as gewetenlose gangsters. Sy beskryf haar pa as iemand wat elke dag sy lewe gewaag het om ’n eerlike inkomste te verdien. Tami vaar dan uit teenoor die regstelsel, wat die beskuldigdes amper nooit aan die pen laat ry nie. Sy sê Suid-Afrika is ’n misdaadtoneel waar onskuldige mense altyd oorgelaat is aan die genade van die bendes, wat geen berou vir hul misdade toon nie. Volgens Tami het haar pa niks gedoen om te verdien om só te sterf nie. Graham Lindhorst, voorsitter van die Bishop Lavis-polisiëringsforum, sê: “Die area is nog baie tense. Ons het vanoggend (Vrydag) saam met die polisie vergader. Dit was vrugteloos, want hulle kon nie vir ons antwoorde gee nie. “Die skietvoorval was in een van die hotspots waaroor ons al lankal kla. Dit is dieselfde met Bonteheuwel se skietery. Ons het gekla daaroor, maar hulle het niks gedoen om die skietery te voorkom nie.” Lindhorst meen die motief vir die dubbele moord was roof. Volgens Mihlali Majikela, polisiewoordvoerder, is hulle besig om ’n dubbele moord te ondersoek. Niemand is nog gearresteer nie.