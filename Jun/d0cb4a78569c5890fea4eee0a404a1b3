’N REKORDSKARE van meer as 43 000 het gister toegesak op Eden Park in Nieu-Seeland om te kyk hoe die Blues die Canes met 30-20 ore aansit in die terugkeer van sport in dié land. Die Blues het natuurlik gespog met hul nuwe aanwins, die voormalige Hurricane Beauden Barrett, wat vir die eerste keer teen sy ou span uitgedraf het. Ná drie maande sonder enige professionele sport het derduisende ondersteuners die hoogste bywoningsyfer in die afgelope 15 jaar by ’n Superrugby-wedstryd in Nieu-Seeland verseker. En dít net ’n week nadat die land homself Covid-19-vry verklaar het. Behalwe dít was die hoogtepunt natuurlik Barrett, wat twee keer wêreldspeler van die jaar was, se verskyning vir sy nuwe span. Nog ’n hoogtepunt was die voormalige All Black en Canterbury Crusaders-legende Dan Carter, wat die Blues van die kantlyn bygestaan het. Die insette van die twee losskakels is wel oorskadu deur die vertoning van die Blues. Hulle het die Hurricanes vinnig baasgeraak danksy die skopskoen van Otere Black, wat die gesogte nr. 10-trui gedra het terwyl Barrett op heelagter moes uitdraf. Terwyl Black 15 punte met sy skoen aangeteken het, staan Barrett se vertoning uit vir ’n gemiste tackle op Dane Coles wat tot ’n drie gelei het. Die Blues-kaptein, Patrick Tuipulotu, het egter gesê dat Barrett se “kalmte” wel bygedra het tot die oorwinning.