DIE Aussie-tennisster Nick Kyrgios sê Amerika se Tennisvereniging is “selfsugtig” deur die Amerikaanse Ope vanjaar aan te bied op die oorspronklike datums van 31 Augustus tot 13 September. Verskeie mediaberigte het bevestig die Grand Slam-toernooi sal sonder toeskouers voortgaan, al teken New York steeds daagliks honderde Covid-19-gevalle aan. Novak Djokovic, Ash Barty en Simona Halep het almal aangedui hulle sal kommer hê om te speel onder die gesondheidsprotokolle wat daargestel is om hulle veilig te hou. Kyrgios, wat in Australië is sedert die pandemie die ATP-toer tot stilstand gebring het, sê hy is bekommerd dat hy ná die tyd 14 dae onder kwarantyn sal moet deurbring wanneer hy van Flushing Meadows­ gaan terugkeer. “Mense wat in Amerika woon, dring natuurlik aan dat die Ope voortgaan. “Dis selfish,” het die wêreld se nr. 40-speler op Twitter laat hoor. Kyrgios het ook vroeër vandees­maand die ATP-toernooi as selfsugtig beskryf omdat die ATP voortgegaan het met sy planne om die Ope te reël. Dít terwyl die corona-virus nog nie onder beheer is nie en die strate van Amerika gevul is met betogings oor die dood van George Floyd. Die 25-jarige Kyrgios het ook verlede week vir Djokovic, Roger Federer en Rafael Nadal getwiet om hulle te vra of hulle voel die toernooi moet voortgaan. Hy het geen openbare antwoorde van enige van die veelmalige Grand Slam-wenners ontvang nie. Die Amerikaanse speler Danielle Collins het ’n beroep gedoen om voort te gaan om spelers die kans te gee om weer geld te verdien. Sy het Djokovic ook gekritiseer vir sy teenkanting teen die protokolle wat deur die organiseerders voorgestel is. “Dis maklik vir iemand wat in sy loopbaan $150 miljoen verdien het om vir mense te probeer sê wat hulle met hul geld moet doen, en dan sê hy nee dankie om in die Amerikaanse Ope te speel,” het sy laas week in die sosiale media gesê. – Reuters