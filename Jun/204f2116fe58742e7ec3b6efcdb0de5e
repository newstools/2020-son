SY MIS haar dogter al klaar. Só praat Dorina Kortje (54) van Delft nadat haar en haar man, Martin (63), se dogter en kleindogter in Belhar vermoor is. Die lyke van die 27-jarige Altecia Kortje en haar dogter, Raynecia (7), is Vrydagmiddag in ’n woning in Commerce Way, Belhar, ontdek. Die polisie het op hul lyke afgekom nadat die ma en kind Dinsdag as vermis aangemeld is. Raynecia se pa, Ryan Smith (28), word van die moord aangekla. Hy het gister in die Bellville-landdroshof verskyn. Nadat die ma en dogter as vermis aangemeld is, is die publiek in die sosiale media gevra om na die twee te help soek. Dorina vertel haar dogter en Ryan het van hul skooldae af ’n verhouding gehad, maar het toe opgebreek en weer later begin uitgaan. “Hulle het twee kinders saam.” Die Kortje’s vertel Smith was Dinsdag by hul huis om sy kinders te kom haal. “Maar hy het later die baby van nege maande weer kom aflaai.” Die egpaar vertel Altecia is later Belhar toe om Smith te besoek. Dit was die laaste keer dat sy en Raynecia lewend gesien is. Martin sê hy is Woensdag polisiestasie toe om die twee as vermis aan te meld. Vrydag het die cops na die huis gegaan en die lyke gekry. Smith is toe ook gearresteer. Sers. Noloyiso Rwexana, ’n polisiewoordvoerder, sê ’n dubbele moordsaak word ondersoek. Rwexana sê: “Die lyke van die twee slagoffers is Vrydag omstreeks 16:00 in die huis in Commerce Way gekry. “Die vrou het etlike steekwonde gehad en die kind is op die badkamervloer gekry.” Luidens die klagstaat is die meisie ook met ’n mes gesteek. Son verneem Smith was die opsigter van die studentehuis waar die twee gevind is. ’n Vriendin van Altecia, Chantel Lukas-Patrick, was gister baie hartseer by die Bellville-landdroshof. Sy is bygestaan deur lede van die organisasie One Billion Rising South Africa, wat veg teen geweld teen vroue en kinders. Felicity Roland, ’n lid van die organisasie, het uitgewys net in die vorige 12 dae is 14 vroue in die land vermoor. “Die mans het geen respek vir ’n vrou se liggaam nie. Waar is daar plek op ’n vrou se liggaam om te slaan? Die ma en dogter kon hulself nie verdedig nie.” Die saak is tot 22 Junie uitgestel.