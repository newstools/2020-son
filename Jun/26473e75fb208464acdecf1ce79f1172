TE MIDDE van groot opwinding oor kerke wat weer oopmaak, het die Verenigende Gereformeerde Kerk (VGK) se algemene sinode die besluit by gemeentes gelaat of hulle wil oopmaak of nie. Die versoek is egter dat alle kerkdeure toe moet bly. Dominee Hendry Tromp van die VGK Gelvandale sê op 29 Mei het die streek­sinode tot die slotsom gekom dat die corona-virus nog nie sy toppunt bereik het nie. “Ons het besluit om nie oorhaastige besluite te maak nie. Mense se kosbare lewens is hier op die spel. “Daarom het ons besluit om dit nie eens te oorweeg om oop te maak as ál die veiligheidsmaatreëls nie in plek is nie. “Dis belangrik dat ons ons naaste moet beskerm. Deur die kerk se deure toe te hou, bewys ons juis ons liefde so aan mekaar.” Tromp sê hoewel die kerk se deure wel gesluit was, het die evangelie nooit opgehou nie. “Deur die sosiale media het die kerk soos nooit te­vore nie geleef.” Tromp het benadruk dat dit uiteindelik elke gemeente se besluit is of hulle hul deure gaan open. Nietemin beveel die oppergesag dit ten sterkste aan dat die deure toe bly. Die VGK het egter by elke gemeente ’n Covid-19-taakspan op die been gebring. Die doel van die taakspan is om barmhartigheidsprojekte van stapel te stuur en toe te sien dat elke kerk gereed is, sou dienste begin. Die sinode help ook gemeentes waar dit broekskeur gaan met ’n donasie om hul dominees te betaal. Tromp het die breë publiek gevra om te volhard in gebed en die aangesig van die Here te soek te midde van die pandemie.