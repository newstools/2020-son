INWONERS van Happy Valley moet elke dag in ’n hoop vullis vaskyk omdat die gemors vir ’n hele maand lank nog nie verwyder is nie. Die inwoners sit nou met kinders wat siek is oor hulle elke dag tussen die vullis op ’n oop stuk veld speel. Crystal Louw, ’n inwoner, sê aan Son sy bly reg oorkant die veld en moet elke dag in die gemors vaskyk wanneer sy in haar deur staan. Louw sê dis ongesond om so te lewe en die Stad Kaapstad kan nie vir hulle so ’n dirty trek nie. Sy vaar uit: “Dit hou ook ’n gevaar in vir ons kinders. Hulle kan seerkry of selfs siek raak. Dis baie ongesond! “Die vullis was ’n maand laas verwyder. “Ons is nie eens in kennis gestel dat ons vullis nie verwyder gaan word nie. “Ons grootste bekommernis as ’n gemeenskap is dat ons kinders siek sal raak met die corona-virus. “Omdat hulle nie die vullis verwyder nie, laat dit die mense met geen ander keuse as om hul vullis in die veld te dump nie. “Wanneer gaan die City vir ons kom help? “Sien, daar is niemand wat uitkom om ons dromme leeg te maak nie.” Volgens Xanthea Limberg, mayco-lid vir water en afval, is ’n bestuurder op 25 Mei by die Kuilsrivier-depot positief getoets vir Covid-19. Dit het toe vertragings in die verwydering van vullis veroorsaak. Limberg bevestig die fasiliteit moes sluit omdat dit ontsmet moes word en almal wat in kontak met die bestuurder was, moes onder kwarantyn geplaas word. Limberg verduidelik: “In hierdie geval was dit ’n bestuurder en basies ál die werkers wat aan die bestuurder rapporteer, was in kontak met hom. “Die sluiting van die fasiliteit het die groter areas van Kuilsrivier, Eersterivier en Kraaifontein geaffekteer. “Hoewel die areas nie op die geskeduleerde dag gediens is nie, is hul vullis oor die naweek van 30 en 31 Mei, sowel as 6 en 7 Junie deur personeel van ander depots verwyder.”