NIEU-SEELANDSE rugby word oorheersend deur wit mans afgerig, gelei en regeer. En die grootste uitdaging vir Ian Foster in sy nuwe rol as afrigter van die All Blacks is om die verstommende swart talent te bemagtig wat tans deur Superrugby aangewakker word. Dít is die mening van Mark Reason, ’n gesaghebbende en uitgesproke Nieu-Seelandse rugbyskrywer. Reason het gister dié uitspraak op die webwerf stuff.co.nz gemaak. Hy sê: “Die seëvierende Chiefs-span van 2012 en 2013 onder Dave Rennie en Wayne Smith het die potensiaal ontketen. “Die Crusaders het dit begin aanroer. Nou doen die Blues iets besonders. “Al hierdie spanne floreer deur skakeling. Al hierdie spanne floreer deur spelers te laat wees wie hulle is en hulle nie in iets anders te probeer omskep nie. “Dit is iets wat by die All Blacks in die afgelope vyf jaar uitmekaargeval het,” meen Reason. Hy sê voorts: “Leon Mac­Donald, die afrigter van die Blues, het gesê: ‘Skakeling is ’n woord wat ons baie gebruik.’ “Aaron Cruden het dit in die opposisie gesien en gesê: ‘Hulle is aaneengeskakel. Hulle verstaan wat hulle probeer doen.’ Dié skakeling gaan daaroor om ál die stemme te laat hoor en te verstaan dat skaam mense of dié wat nie goed praat nie, net soveel kan bydra as die slim praters. “MacDonald het gesê: ‘Jy kan opdaag en net jouself wees en nie voorgee dat jy iemand anders is nie. Quirky is cool.’ “Dis nou ’n eenvoudige voorbeeld, maar dit beteken short back en sides is nie verpligtend nie. “As Patrick Tuipulotu of Akira Ioane of Hoskins Sotutu of Sam Knock of Rieko Ioane gebleikte of pienk hare wil hê, laat dit dan so wees. “Kyk na die verskil wat die nuwe kultuur aan die Blues maak. Rieko Ioane word weer gebore. “Die tempo, die krag, die geloof en sy liefde vir rugby speel is oral in sy spel. “Die vraag vir Foster is nie nou of hy hom gaan kies nie, maar waar om hom te speel,” meen Reason.