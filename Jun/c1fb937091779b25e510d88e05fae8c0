DIE Suid-Afrikaanse netbalspan behou sy vyfde plek op dié sport se wêreldranglys. Dit kom ondanks die feit dat die dames verloor het in hul laaste reeks voordat die Covid-19-pandemie lande wêreldwyd forseer het om inperkingsmaatreëls toe te pas. Die Proteas spog met 148 ranglyspunte. Jamaika is die enigste land wie se posisie verbeter het. Hy is nou derde, terwyl Engeland die vierde plek beklee. Nieu-Seeland, die huidige wêreldkampioen, is tweede en Australië is die nr. 1. Die Proteas het in Januarie aan die Netball Nations Cup deelgeneem. Nieu-Seeland, Jamaika en Engeland (gasheer) was die ander spanne. Suid-Afrika moes met die vierde (laaste) plek tevrede wees, terwyl die Kiwi’s die toernooi gewen het. Intussen het die Proteas Sondag gehoor die Vierhoekige Reeks waaraan hulle in September sou deelgeneem het, is uitgestel. ’n Nuwe datum vir die reeks sal in ’n latere stadium bevestig word. Benewens Suid-Afrika sou Australië, Engeland en Nieu-Seeland aan dié reeks deelgeneem het.