FANS sal dié naweek se openingsronde van Nieu-Seeland se Superrugby Aotearoa-toernooi kan bywoon. Dit volg op die aankondiging van die Nieu-Seelandse regering om alle binnelandse beperkings op te hef vanweë die land se sukses met die Covid-19-pandemie. Grensbeheer sal steeds toegepas word. Dit sal voorkom dat Kiwi-spanne internasionaal meeding. Maatreëls soos sosiale distansiëring sal nie meer nodig wees nie. Aanhangers sal dié naweek in onbeperkte getalle toegelaat word. Die organiseerders het gister gesê dié skuif is ’n eerste in die wêreld sedert die corona-virus professionele sport tot stilstand gebring het. Mark Robinson, hoof van die Nieu-Seelandse Rugbyunie, sê: “Ons is ongelooflik trots en dankbaar om die eerste professionele sportkompetisie ter wêreld te wees wat ons spanne gaan toelaat om voor hul ondersteuners te speel. “Dit gaan ’n baie spesiale en unieke kompetisie wees en dit is gepas dat Nieu-Seelanders die kans kry om deel te wees daarvan.” Die vyf spanne van Nieu-Seeland gaan sake in die Superrugby Aotearoa-reeks uitspook. Dit is gevestig as ’n tydelike plaasvervanger vir die Suidelike Halfrond se Superrugby-toernooi, wat weens die Covid-19-pandemie afgelas is. Hoewel baie ander sportkompetisies wêreldwyd planne aangekondig hulle gaan weer begin, sal die oorgrote meerderheid sonder skares of met baie beperkte getalle gespeel word. Dit sou aanvanklik begin word sonder toeskouers, maar Nieu-Seeland se regering het gister aangekondig dat alle binnelandse beperkings opgehef is as gevolg van die land se sukses met die virus. Maatreëls soos sosiale distansiëring sal dus nie meer nodig wees nie. Dit sal skares toelaat om sportbyeenkomste by te woon. Roger Clark, uitvoerende hoof van die Highlanders, het gesê die franchise gons behoorlik oor die vooruitsig om Saterdag gasheer vir die Chiefs te speel. “Die wêreld sal dophou en ons sal gereed wees om ’n show op te sit,” het hy gesê. “Ons spelers, afrigters en personeel het oortyd gewerk om Superrugby Aotearoa gereed te kry. “Dit gaan ’n baie spesiale geleentheid wees om die kompetisie met ons lede en ondersteuners te deel.”