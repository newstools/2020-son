DRIE verdagtes is gearresteer op klagte van bedrog en korrupsie wat verband hou met voertuiglisensiëring. Cops van die Bellville-ondersoekeenheid het aan die saak gewerk en toegeslaan op drie verdagtes by die departement van vervoer. Hul ouderdomme is 41, 45 en 46 jaar. ’n Man (41) en vrou (46) is in hul werkplek by die departement van vervoer in Dorpstraat gearresteer. Die derde verdagte is by sy huis in Lower Cross­roads gaan haal. Hulle word in die Bell­ville-polisieselle aangehou en sal op 25 Junie in die Bellville-hof verskyn. Die arrestasie is deel van ’n uitgebreide ondersoek van 13 verdagtes, wat cops en beamptes in die voertuiglisensiëringsafdeling insluit. Die klagte sluit in die onwettige invoer van voertuie wat bedrieglik geregistreer is en waarvoor polisieklarings verkry is. Kapt. FC van Wyk sê die ondersoek duur voort.