NET sowat die helfte van die inskrywings vir die Durban July is hul sout werd. Volgens die Oos-Kaapse kenner Kortkop lyk die inskrywings vir hom na ’n herhaling van ver­lede jaar. “Dit is dieselfde top-perde wat weer wil deelneem. “Do It Again, Bunker Hunt, Hawwaam, Eyes Wide Open, Twist Of Fate­, Miyabi Gold, Divine Odyssey, Return Flight, Rainbow Bridge en Roy Had Enough was almal in 2019 se July. “Wat die situasie nou ook nog tricky maak, is dat die perde as gevolg van die lockdown nie kon deelneem om hul ware kleure en fiksheid te wys nie. “Dan was Vardy laas Sondag nie indrukwekkend in die Drill Hall Stakes nie. “Hy het my teleurgestel. “Die res van die inskrywings is uiters swak en het geen kans nie,” sê hy. Die kampioen­afrigter Justin Snaith het oudergewoonte die meeste inskrywings. Hy het 10 perde in die wedren. Dié perde is Belgarion, Bunker Hunt, Crown Towers, Do It Again, Magnificent Seven, Miyabi Gold, Nexus, Sachdev, Silvano’s Pride en Silver Host. Sean Tarry se hoop is op ses inskrywings – Cornish Pomodoro, Return Flight, Shango, Tierra Del Fuego, Tree Tumbo en Victoria Paige. Mike de Kock het vier perde ingeskryf en Candice Bass-Robinson het drie inskrywings.