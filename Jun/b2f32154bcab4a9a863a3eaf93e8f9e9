DIE saak teen Abigail Ruiters en Ameerudien Peters is weer uitgestel. Die twee sou gister in die Kaapse hooggeregshof verskyn het, maar volgens Eric Ntabazalila, woordvoerder vir die Nasionale Vervolgings­gesag, is die saak tot 4 Augustus uitgestel vir vonnisoplegging. Peters is laas jaar skuldig bevind aan die moord op en verkragting en kindermishandeling van Ruiters se babaseuntjie, Jeremiah Ruiters. Klein Jeremiah is op 12 Junie 2017 met sy aankoms by die Factreton-kliniek dood verklaar nadat Peters hom daarheen geneem het. Peters het aangevoer dat klein Jeremiah ’n fit gekry het en terwyl hy met die kleuter toegedraai in ’n jacket na die kliniek gehardloop het, het hy gestruikel en bo-op Jeremiah geval. Die kind se ma is skuldig bevind op ’n klag van kindermishandeling. Albei is tans in aanhouding en sal na verwagting in Augustus hul finale lot hoor.