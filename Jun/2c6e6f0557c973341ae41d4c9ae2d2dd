DIE metropolisie van die Stad Kaapstad werk onverpoos voort tydens die lockdown. “Eintlik werk hierdie manne en vroue harder as voorheen. Hulle is soos altyd toegewyd,” sê JP Smith, mayco-lid vir veiligheid en sekuriteit. “Hulle is ’n belangrike skakel teen misdaad. Hulle werk meer in die lockdown omdat hulle take vermeerder het. “Die beamptes doen hul werk met trots, ondanks die uitdagings. “Die beamptes doen ook steeds hul daaglikse patrollies, neem deel aan gesamentlike operasies, gaan na ongelukke toe en dwing by-laws af. “Van die begin van die lockdown af het die metropolisie by 7 015 ongelukke gehelp, 316 mense weens talle misdade gearresteer en ander voorkomingspatrollies gedoen.” Smith sê verder die departement het in die eerste twee weke van Junie altesaam 127 operasies op hul eie gedoen en 30 gesamentlike operasies. “Die beamptes het gemiddeld tot 87 voorvalle per dag hanteer. “Die lockdown bring sy eie uit­dagings en dit is stresvol vir almal, maar ons beamptes kan nie wegkyk van die oortredings nie. “Die publiek moet hulself inlig oor wat om te doen in die lockdown om nie met die gereg te bots nie,” sê Smith. Die metropolisie tree ook op by algemene optogte en klipgooiery. Volgens hom bestee die beamptes baie tyd aan openbare geweld en dit is kommerwekkend omdat daar ander, groter dinge is waarmee hulle kan help. “Ons beamptes se veiligheid is belangrik en ek vra die publiek om saam te werk en die reëls te gehoorsaam. Ek sê dankie vir almal wat op die frontline in ons direktoraat van veiligheid en sekuriteit werk, en vir hul toewyding om ons stad veilig te hou.” Mense wat misdaad wil aanmeld, kan die noodnommer bel by 10111 of bel die Stad se noodoproepdiens by 021 480 7700 vanaf ’n selfoon of 107 van ’n landlyn.