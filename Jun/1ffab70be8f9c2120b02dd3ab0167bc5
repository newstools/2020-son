ASOF die lockdown nie erg genoeg is nie, het die Kaapse winterstorms opgedaag en mense uit hul huis gedryf, berig Anele Mfazwe. Inwoners oor die Kaapse Vlakte heen het omtrént rondgeval sedert stormsterk rukwinde begin waai en stortreën uitgesak het. Oorstromings het talle huishoudings in gevaar gestel. Veral mense in plakkerskampe is weerloos teen die natuur se elemente.Inwoners van die Freedom Farm-plakkerskamp langs die Stellenbosch Arterial naby Belhar is hard getref. Een van hulle, Hagar Kruger, sê: “Ek swem al klaar soos die water by my huis instroom. “Dis moeilik en nou kan ons nie eens gaan werk nie. “Ons perde is ons karre hier en wanneer dit reën, kan die perde nie beweeg nie. “Nou hoe moet ons lewe as ons nie werk nie en sonder ’n inkomste sit?” Kruger was juis op pad na haar familie in Bonteheuwel om kos te gaan soek. Volgens haar het die Stad Kaapstad laas jaar haar ma se huis afgevat oor sy agterstallig was op munisipale dienste en die huis. Shaun Carelse dink die pandemie maak dinge erger. Hy sê: “Daar is mense wat so nou en dan hierheen kom om kospakkies uit te deel, maar dis nooit genoeg vir almal nie. “As die corona-virus hier uitbreek, gaan ons almal op ’n streep sterf.” Harde, aanhoudende reën het op baie plekke oorstromings veroorsaak, onder meer op die hoek van 35ste Laan en Bish­op Lavis Drive in Bishop Lavis en Japh­ta K. Masemola Road in Khayelitsha. Bohemia Jumatt berig die Kaap is hard getref weens die koue-front wat vroeër vandeesweek hier kom nesmaak het. Dinsdagaand was dit reeds ysig. Talle inwoners in kwesbare behuising het as gevolg hiervan bitter swaar gekry. Toe gaan die sluise van die hemel boonop gisteroggend behoorlik oop.Dakke het afgewaai, paaie is oorstroom en daar was verskeie kragonderbrekings. Volgens Charlotte Powell, ’n woordvoerder vir Rampbestuur, was daar verskeie oorstromings in Khayeli­tsha, Houtbaai, Ma­khaza, Masiphumelele en Macassar Village. Gebiede in Goodwood, Elsiesrivier en Bishop Lavis het eerder soos swembaddens gelyk. Paaie het in damme verander en gevolglik kon baie inwoners skaars ’n voet by die deur uitsit. Powell sê: “Ons het terugvoer gekry van dakke wat in Hangberg en Houtbaai afgewaai het. “Paaie dwarsdeur die metropool, veral die hoofpad van Vishoek, het oorstroom. “Dan was daar ook kragonderbrekings in Langa, Guguletu, Muizenberg, Observatory, Masiphumelele en Brown’s Farm.” Powell bevestig Ramp­bestuur is klaar besig met assessering en om paaie skoon te maak.  