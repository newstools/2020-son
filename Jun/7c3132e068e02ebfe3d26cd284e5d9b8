ONS gaan dié week die talentvolle akteur Sherman Pharo beter leer ken op Koortjies met Jonathan Rubain. Dié boorling van Hawston in die Overberg vertolk tans die rol van Thys Cupido in die kykNET & kie- sepie Arendsvlei. Hoewel hy floreer onder die kameraligte, probeer hy so ver moontlik uit die kollig bly. Maar Pharo sê hy sal nooit ’n kans laat verby gaan om oor die goedheid van die Here te praat nie. “Ek hou van my privaat lewe privaat hou, maar as ek ’n kans kry om die Here die eer te gee, vat ek dit met ope arms. So, dié uitnodiging was vir my ’n ideale geleentheid om te kan deel hoe goed God vir my was en is. “God het my uit die donkerste tye uitgehelp en my geseën met ’n nuwe lewe. Hy het my van ’n niks na ’n iemand gevat, en Hy seën my nog elke dag en vat my van krag tot krag.” Hy sê as dinge vir hom moeilik raak, soek hy skuiling by God. “As dinge te veel raak, kan ek in my binnekamer gaan en bid en God vir krag vra. Dan skielik sien ek die uitweg of die situasie sorteer homself uit. “Psalms 46:10 sê: ‘Wees stil en weet dat ek God is.’ “So, in die moeilike tye raak ek net stil en laat God die situasie vir my uitsorteer.” ) Koortjies met Jonathan Rubain is vanaand om 18:00 te sien op kykNET & kie.