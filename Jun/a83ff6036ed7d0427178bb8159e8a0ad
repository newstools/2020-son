WERKERS van die koerier Ram kla dat protokol nie by hul maatskappy gevolg word nie. Die maatskappy sê egter alle protokol word gevolg. Volgens ’n werker wat by hul tak in Bellville-Suid werk, het van hul kollegas wat positief getoets is, steeds aanhou werk met die corona-virus en al. Ram lewer daagliks chroniese medikasie by klante af. Die werker wat anoniem wil bly uit vrees vir viktimisering, sê dis van hul afleweraars, asook van die kollegas wat op die perseel werk, wat met Covid-19 besmet is. Die werker vertel: “Ons maatskappy het sewe gevalle hier, maar dis besigheid soos normaal. “Daar is baie ander wat ook nog op hul results wag. “Die maatskappy het Vrydagoggend soort van laat skoonmaak, maar van daai mense wat positief is, het die Vrydagmiddag nog gewerk. “Die een ou is positief getoets en hy het Sondag sy uitslae gekry. “Hulle het daarna nie eens vir Bidvest ingekry om skoon te maak nie en het sommer self die plek met normal sanitiser skoongemaak. Alan da Costa, Ram se prokureur, het aan Son bevestig dat hulle iemand by die werk gehad het wat met die virus besmet is. Volgens Da Costa het hulle wel die nodige protokol gevolg en die werker vir toetse na ’n staatshospitaal gestuur. Da Costa verduidelik: “Die persoon het vir ons kom sê dat sy siek voel. “Sy is vir toetse gestuur en die hospitaal het haar ontslaan met ’n siekbrief wat sê alles is orraait en ons hoef oor niks bekommerd te wees nie. “ ’n Paar dae later het sy weer kom sê dat sy steeds siek voel. “Ons het haar privaat laat toets en haar uitslae is toe positief. “Ons het onmiddellik almal gekontak met wie sy in kontak was. Sowat 300 e-posse en briewe is aan ons klante gestuur.” Da Costa sê toe hulle die uitslae kry, het hulle ’n sekere gedeelte van die maatskappy gesluit en ontsmet. Die werk is in ander gedeeltes uitgevoer, sê hy. Volgens Da Costa is niemand ook gedwing om te werk nie.