KERKLEIERS in die Baai met wie Son gesels het, het gister nog nie met kerkdienste begin nie. Ds. Adam Berkatt van die United Congregational Church in Chatty sê hul getalle is te groot en 50 gemeentelede op ’n slag sal nie werk nie, want dan moet tot vyf kerkdienste op ’n dag gehou word. Hy sê dan moet die kerk boonop voor en ná elke diens ontsmet word. Hy meen dis onprakties. Berkatt sê hulle kyk daarna om dalk die kerkgebou op vlak 2 vir die gemeente oop te stel. Eerw. Nicolette Leonard van die St. Mary Magda­lene- Anglikaanse Kerk in West End sê haar kerk is ook nog nie gereed nie. Sy het ’n bediening van sowat 270 mense. “As ek drie dienste het – wie kom wanneer?” Sy sê daar moet eers met die gemeente gekonsulteer word. Leonard sê daar word tans na nuwe maniere gekyk om dinge te doen. Een moontlikheid is om die diens in die week vir kleiner groepe te hou. Eerw. Thomas Meyer van die United Congregational Church in Booysenpark sê sy kerkgebou staan nog steeds toe. Volgens eerw. Meyer gebruik hulle vlak 3 om alles gereed te kry vir vlak 2, wanneer die kerk dalk sy deure gaan oopmaak. Eerw. John Gertze van die Metodistekerk in Uiten­hage sê ook sy kerk gaan vir eers nie dienste in die kerkgebou hou nie. Volgens Gertze gaan dit die kerk sowat R3 000 kos om die gebou skoon te maak voor elke kerkdiens en ná die tyd moet die gemeente nóg R3 000 bestee om die kerk weer te ontsmet. Gertze sê almal wil graag teruggaan kerk toe. Hulle hoop die kerkgebou kan op die eerste Sondag in Julie weer oopmaak.