RIYAAZ Koopstadt (20), Ajax Cape Town se belowende midfielder, reken ondanks die setback van die corona-pandemie, is hy steeds optimisties om sy dekade oue ambisie te vervul. Dis om volgende seisoen sy debuut in die Premierliga (PSL) te maak. Ajax (48 punte) geniet tans ’n voorsprong van 7 punte in die GladAfrica Champion­ship se Eerste Liga-veldtog. Daar is nog ses wedstryde oor. Die tweede geplaaste Swallows FC (41 punte) se moetie sal beslis sterk moet wees om die Urban Warriors dié seisoen te kelder. Koopstadt meen hulle het reeds laas seisoen ’n bitter pil moes sluk toe die span van Parow net-net ’n plek in die promosie/relegasie- uitspeel­reeks verbeur het. “Jô! Dit het nie net vir my nie, maar die hele span verder aangemoedig om dié seisoen promosie tot die PSL te wen,” sê Koopstadt. “Dis iets waarvan ek al die afgelope 10 jaar droom en veral toe ek hier by Ajax aangesluit het. “Dis waar enige sokkerspeler wil speel. Dis mos waar jou talente regtig raakgesien word. “ ’n Klub soos Ajax verdien om terug in die top flight te wees, want hier is net ongelooflike talent.” Die 20-jarige boorling van Bonteheuwel wat sy tande by amateurklubs soos Citrus Spurs (Bonteheuwel) en Bloubergstrand (Strand) geslyp het, vertel dat die Covid-19 lockdown hom ’n nuwe uitkyk op die lewe en sy sokkerloopbaan gee. “Ek wil meer terugploeg in die Bontas. Dis nie lekker om te weet jy het kos, maar jou vriende se ouers en familie ly honger nie. Ek voel dis my plig om terug te gee,” aldus Koopstadt.