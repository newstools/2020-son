DIE lys van geskorste en verhoorafwagtende beamptes by Krieket Suid-Afrika (KSA) is langer as sommige Protea-spanne se kolfstert. Thabang Moroe, geskors­te uitvoerende hoof van KSA, het verlede week vir werk opgedaag omdat sy werkgewer (wat sy reuse-salaris vir die volle duur van die skorsing betaal) te lank sloer met die ondersoek van wanbestuur teen hom. Daarbenewens is Clive Eksteen, ’n voormalige Protea-draaibouler, Sondag deur KSA ontslaan nadat Moroe hom in 2018 saam met Corrie van Zyl en Naasei Appiah geskors het. Van Zyl, ook ’n oud-Protea en dekades lank betrokke by KSA se administrasie, is intussen met ’n waarskuwing oor die vingers getik. Appiah, in sy hoedanigheid as KSA se bedryfshoof, is luidens berigte skuldig bevind, maar is blykbaar besig om teen die skuldig­bevinding te appelleer. Die klagte teen die drietal spruit uit ’n geding toe hulle glo nie die betaling vir die beeldregte van die spelers aan die spelersvereniging Saca vir 2018 se Mzansi Superliga betaal het nie. Saca het ook reeds sy ontevredenheid met die gesloer van Moroe se saak aangekondig. Dit gaan baie interessant wees as KSA Moroe se skorsing moet ophef. Jacques Faul, waarnemende uitvoerende hoof sedert Desember, en Graeme Smith, direkteur van krieket, vorm reeds ’n goeie vennootskap en het reeds goeie vordering op verskeie gebiede gemaak.