DIE Oostelike Provinsie Rugbyunie (OPRU) sal heel moontlik die leisels moet oorneem by die Southern Kings en dan is daar ook nog groot skuld wat betaal moet word. Dit blyk die einde te wees van die Greatest Rugby Company in the Whole Wide World (GRC) se beheer van die Southern Kings. Son op Sondag het betroubaar verneem SA Rugby het in dié week onderhandelinge met die Pro14 franchise begin om weer administratiewe beheer oor te neem. Hy sal glo môre die span en personeel van die veranderinge verwittig. Die verwikkelinge is natuurlik nie verbasend nie, veral as ’n mens kyk na die GRC se bestuursprobleme sedert hy oorgeneem het en veral die onlangse finansiële probleme. Van die probleme het kop uitgesteek met die Kings se gesoek na ’n afrigter. Die span het steeds nie ’n breier nie en dít nadat daar ’n groot debakel was rondom die voormalige Springbok-breier, Peter de Villiers, wat glo nie die nodige kwalifikasies het vir die job by die Kings nie. Die bestuurs­probleme is toe verder daardeur beklemtoon dat die franchise in April nie personeellede en spelers kon betaal nie. Die spanlede moes toe ’n volle 10 dae wag vir hul salarisse. Dit was nadat die franchise R9 miljoen by die Nelson Mandelabaai Metro gevra het. Hy is toe egter net R6 miljoen gegee om te help met die salarisbetalings, maar met die Kings wat luidens berigte R3 miljoen in salarisse elke maand betaal, kon hulle natuurlik die Metro-geld toe net só ver laat strek. Son op Sondag het reeds berig dat die franchise weer dié maand sou sukkel om die salarisse te betaal en daarom het MyPlayers, die SA rugbyspelersunie, ’n brief aan SA Rugby gerig oor hierdie probleem. Die vraag is nou op wie ál die skuld gaan val wat die Kings tot dusver nie kon terugbetaal nie. Son op Sondag verstaan dat die Kings-voorsitter, Loyiso Dotwana, in hul deal met Saru ooreengekom het om die franchise se skuld van R45 miljoen ook terug te betaal. Volgens ingeligtes na aan die Kings is die skuld nog nie betaal nie en kan die skuld weer op die OP val as Saru wel beheer van die franchise neem. “Die Kings se uitsaaigeld is juis om dié rede teruggehou om teen die skuld te gebruik omdat hulle nog niks kon terugbetaal nie,” het ’n bron aan Son op Sondag gesê. Die uitvoerende hoof van SA Rugby, Jurie Roux, het ook aan die media gesê die enigste manier waarop hulle kan ingryp, is as die private aandeelhouer – die GRC – sy klousules in die twee se ooreenkoms verbreek, onder meer die nie-betaling van salarisse. Die OP, wat ’n aandeelhouer van die franchise is, het ook aan Son op Sondag gesê die spoedvergadering wat hy met die Kings-bestuur moes hê, het weer nie gebeur nie. Dis die tweede keer dat die beplande vergadering nie gebeur het nie. Die OP-president, André Rademan, het aan Son op Sondag gesê dat hulle weer baie laat deur die Kings se bestuur verwittig is dat hulle nie die beplande vergadering sal kan bywoon­ nie. “Ek is baie ontevrede oor hoe die storie hanteer is,” het Rademan aan Son op Sondag gesê. Verder, oor Saru en die verwikkelinge by die Kings, wou Rademan niks sê nie. “Ongelukkig is daar niks vir my om te sê nie,” het hy gesê. Verdere probleme vir die Kings is dat die Pro14 beplan om sy seisoen te voltooi met ’n verkorte weergawe van die kompetisie wat op 22 Augustus gaan hervat. Die Kings het tot dusver hierdie seisoen net een oorwinning behaal in die 13 wedstryde wat hulle gespeel het. Hulle sal nou die Pro14-seisoen afsluit deur twee agtereenvolgende derby-stryde in September teen die Cheetahs te speel.