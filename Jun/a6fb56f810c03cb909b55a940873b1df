DIE Chilli Boys wend hulle dalk tot een van hul vorige breiers, Dan “Dance” Malesela, om hulle na die einde van die huidige seisoen van die Premiersokker­liga (PSL) te vat. Chippa is weer op soek na ’n breier nadat die klub daarteen besluit het om Rhulani Mokwena se korttermyn-kontrak, wat Dinsdag verstryk het, te verleng. Mokwena het die leisels as coach in Maart oorgeneem, maar was in beheer van net een wedstryd teen Wits voordat die corona-virus-pandemie alles stopgesit het. Son het betroubaar verneem Chippa het sy ou breier Malesela reeds gekontak om te kom help. Chippa sit tans in die 12de plek met 6 wedstryde oor en veg steeds teen relegasie. Malesela het aan Son gesê hy sal nie omgee om terug te kom nie, maar daar is nog niks ernstig tussen hom en die klub bespreek nie. Hy sê: “Ons het nog nie regtig iets bespreek nie, maar ek sal graag weer ’n PSL-span wil afrig. “Ek glo dat alles van die verlede nou water onder die brug is en ek en die klub kan weer nuut begin as dit sy besluit is.” Chippa het in die verlede ook ’n hele paar keer ou breiers in noodgevalle gebruik. Malesela was een van hulle. Die 54-jarige afrigter was selfs ’n opsie voordat Mokwena by Norman Mapeza oorgeneem het. Malesela sit ook steeds sonder werk nadat hy sy job by TS Galaxy, ’n span in die Nasionale Eerste Liga (NFD), vroeër dié seisoen verloor het. Dit volg nadat hy die kans verbrou het om Galaxy se Nedbank Cup-titel te verdedig toe die Chilli Boys hulle uit die kompetisie geskop het. In 2016 het Malesela tydens sy eerste keer by Chippa die klub gered uit ’n soortgelyke posisie as dié waarin hy hom tans bevind. Lu­khanyo Mzinzi, Chippa se woordvoerder, wou nie sê of hulle Malesela gekontak het nie. Mzinzi sê: “Ons kyk natuurlik na opsies vir ’n nuwe breier – ongelukkig kan ek nie sê wie nie – maar aangesien daar tans geen sokker gespeel word nie, maak dit die klub se besluit ook moeilik. “Finansies speel ongelukkig ’n groot rol en dit help nie die klub dat ons nie kan speel nie.”