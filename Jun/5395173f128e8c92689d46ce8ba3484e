COVID-19 is nie net ’n fisieke siekte nie, dit eis ook ’n swaar geestelike tol. Só vertel ’n vroutjie wat die stryd oorwin het. Bianca Makatees vertel mense vergeet dikwels om oor hul mental stryd te praat wanneer hulle positief vir die virus getoets word of selfs net op toetsuitslae wag. Makatees, van Colorado Park in Mitchells Plain, sê die nuus dat sy positief is, het haar gees gebreek. Makatees, ’n werker by ’n hospitaal in die Plain, sê alles het op Moedersdag begin toe sy skielik ’n klomp mixed emotions gevoel het. “Ek het gedog dis omdat ek my ma mis wat ses jaar gelede op dié dag gesterf het. “Die next dag het ek hoofpyne gekry en my keel was krapperig. Maar steeds het ek dit afgeskryf omdat ek soveel gehuil het.” Makatees het egter steeds gegaan om getoets te word net om seker te maak. “Om vir daai uitslae te wag werk op jou mind. “Toe ek die Woensdag die nuus gekry het dat ek positief is, het my wêreld inmekaargestort omdat ek gedog het ek gaan dood. “Al wat ek kon dink, is ek gaan dood oor daar mos nie ’n cure vir die virus is nie. “Ek het nie eens geslaap nie, want jou mind sê jy gaan nie wakker skrik nie.” Volgens die survivor het sy ook haar man gevra om homself te laat toets omdat hulle langs mekaar lê en in dieselfde huis woon. “Om jouself van almal te isolate is moeilik. “Jy en jou man moet verby mekaar in dieselfde huis lewe. “Ons kon nie langs mekaar slaap nie, saam eet nie en moes maskers dra in mekaar se geselskap. Terwyl haar man vir sy toetsuitslae gewag het, het Makatees in die sosiale media gaan snuffel en in ’n Covid-19-ondersteuningsgroep beland. “Dis hier dat ek besef het hoekom ek so af gevoel het. “Ek het besef ’n mens het baie ondersteuning nodig omdat ek nie ’n clue gehad het wat om te doen nie.” Sy sê hulle het ’n resep gedeel van knoffel, gemmer, ’n lepel borrie, cayenne­peper en vars suurlemoen. Dié brousel soggens op ’n leë maag bring verligting. Makatees sê toe haar man se uitslag negatief terugkom, kon sy net vir die Here dankie sê, maar steeds moes hulle verby mekaar leef. “Ek weet nie waar of hoe ek die virus gekry het nie, maar ek weet nou dis ’n bitter erge realiteit. “Ek was een van daai mense wat nie in Covid geglo het nie. So, wees asseblief versigtig en gaan toets jou as jy voel iets is nie reg nie.” Makatees het pas weer negatief getoets en sê dat sy alles aan die Here, haar familie en vriende owe. “Covid val ’n mens se gees aan en daarteen moet ’n mens ook baklei,” vertel sy.