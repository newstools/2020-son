JÜRGEN Klopp se groot wens om een van sy geboorteland, Duitsland, se beste jong ontluikende sokkersterre na Engeland te bring, gaan nie meer gebeur nie. Dié Liverpool-sokkerbaas was desperaat om Timo Werner van Leipzig na Anfield te bring. Klopp het egter in ’n onderhoud met Sky Germany onthul dit gaan nie meer gebeur nie. Dit gaan volgens Klopp nie geldelik sin maak om Werner na Liverpool te bring nie, al het dié speler gesê hy sal graag op Anfield wil speel. Die prys van £50 miljoen (sowat R1 miljard) is net te veel en daar word reeds voorspel dat Liverpool ’n verlies van £200 miljoen (nagenoeg R4,3 miljard) gaan ly weens Covid-19. Klopp het in sy onderhoud met groot lof van Werner en nog ’n ontluikende ster, Kai Havertz, gepraat. Volgens Klopp was die tydsberekening vir die koop van Werner net nie reg nie en daarom is besluit om die opsie te laat vaar. “Kyk net, ses of sewe weke gelede het ons nie gedink ons sou dié jaar weer sokker sien nie. “Daar word nou aangegaan asof alles onder beheer is. “Niks is nog onder beheer nie. Ons het maar net ’n loophole gebruik om te kan speel. “Ál die ander goed moet ons nog voor wag om te sien wat gaan gebeur. Daar kan nie net voorgegee word dat alles in die toekoms piekfyn gaan wees nie. “Klubs is besig om geld te verloor.Sonder toeskouers sal ons die geld vir seisoenkaartjies moet terugbetaal en dan kan niks volgende seisoen verkoop word nie,” waarsku Klopp.