SLANGRIVIER. – Die lang gewag om volwaardige huiseienaars te word is uiteindelik verby vir nog 26 begunstigdes van die Asla Park-behuisingskema in dié dorp. Dit beteken altesaam 169 mense is nou eienaars. Ondanks die snerpende koue en maskers was die vreugde en tevredenheid van die begunstigdes duidelik te sien. Weens die lockdown het die afvaardigings van die provinsiale regering en Hessequa-munisipaliteit mekaar by die plaaslike gemeenskapsaal ontmoet. Van daar het hulle na die huise gegaan om die oorhandiging te doen. Die afvaardigings is gelei deur Tertius Simmers, Wes-Kaapse minister van behuising, Grant Riddles, mayor van Hessequa, en Gerald Boezak, plaaslike wyksraadslid. Simmers het aan die begunstigdes gesê die transportakte moet gebruik word as ’n manier om uit armoede te kom. “Pas dit op. Moenie dat dit in die verkeerde hande beland nie,” het hy passievol gesê. Riddles en Boezak het die begunstigdes kortliks ingelig oor hoe waardevol hul eiendom is en benadruk hulle moet die titelakte soos goud bewaar. “Ons wil nie hoor julle het jul huis vir ’n appel en ei verkoop nie.” Mense is ook aangemoedig om hul testament op te stel om in die toekoms onnodige probleme te vermy. Lenie Heneke (63) het haar dankbaarheid teenoor Simmers en Riddles uitgespreek. “Dit is ’n blye dag in my en my man, Simon, se lewe,” het Heneke duidelik in haar noppies gesê.