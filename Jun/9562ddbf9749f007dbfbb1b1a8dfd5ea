DIE Britse en Ierse Leeus se toer in Suid-Afrika behoort op skedule voort te gaan. Daar was vrese dat die toer uitgestel kon word as gevolg van planne vir ’n moontlike wêreldrugbyseisoen. Vanjaar se Olimpiese Spele is weens die corona-virus-pandemie afgestel. Dit gaan volgende jaar van 23 Julie tot 8 Augustus plaasvind. Die beplande Britse en Ierse Leeus se toer in die Reënboognasie is veronderstel om tussen 3 Julie en 7 Augustus plaas te vind. Die agt wedstryde bots dus met die Spele. Al was daar gerugte dat die toerdatums na ’n latere stadium sou skuif, berig die Britse koerant The Telegraph die toer sal op die beplande datum voortgaan. Dit sal na verwagting nog amptelik bekend gemaak word. Kaartjie- en reispakkette sal ook binnekort te koop wees. Die publikasie is oortuig daarvan dat die toer van 3 Julie tot 7 Augustus volgende jaar sal plaasvind. “Ons moes ’n call hieroor maak, want die tyd haal ons vinnig in,” het ’n bron aan The Telegraph gesê. “Mense moet kaartjies koop en vlugte en plek in ’n hotel bespreek. “Dis vir Suid-Afrika so belangrik om sekerheid te hê, gegewe die finansiële belang van die toer in ’n tyd waarin almal sukkel met die impak van die pandemie.” Die Leeus het in 2009 laas in Suid-Afrika getoer. Toe het die Springbokke met 2-1 as oorwinnaars uit die reeks getree. Die geskeduleerde datums vir die Britse en Ierse Leeus se toer in 2021 is soos volg: 3 Julie: t. Stormers, Cape Town Stadium. 7 Julie: t. SA Uitnodigingspan, Nelson Mandelabaai-stadion, Port Elizabeth. 10 Julie: t. Sharks, Kingspark, Durban. 14 Julie: t. SA A-span, Mbo­mbela-stadion, Nelspruit. 17 Julie: t. Bulls, Loftus Vers­feld, Pretoria; 24 Julie: t. Springbokke (1ste toets), FNB-stadion, Johannesburg. 31 Julie: t. Springbokke (2de toets), Cape Town Stadium. 7 Augustus: t. Springbokke (3de toets), Ellispark, Johannesburg.