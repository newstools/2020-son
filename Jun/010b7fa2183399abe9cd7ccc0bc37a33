DIE nood vir donasies het tydens die lockdown weens Covid-19 net al hoe groter geword. Só sê Maria Solomons, wat aan die stuur is van Solomons Haven in New Woodlands. Dié huis vir weeskinders in Hugo Naudé-straat, Mitchells Plain, voed sowat 150 kinders en 300 volwassenes daagliks. Beamptes van die Wes-Kaapse wetgewer, onder andere die speaker, Masizole Mnqasela, het gister kospakkies by Solomons Haven oorhandig. Hulle het ook die huis van broodnodige bestanddele verskaf. Solomons verwelkom die donasies. Sy sê: “Met elke donasie wat ek ontvang, maak ek seker dit bereik die armste mense en dié in die meeste nood. “Mense klop elke dag aan my deur. Veral nou met die lockdown is die nood meer.” Mnqasela sê op sy beurt hy is tevrede met die werk wat Solomons Haven en soortgelyke plekke doen. Ricardo McKenzie, DA-LPW, sê hy het die wetgewer gevra vir donasies vir die huis, sowel as vir die Al-Maamana Outreach Program in Lentegeur. Die LPW’s het Al-Maa­mana vroeër gister besoek. Bel Maria van Solomons Haven by 021 372 1293 as jy graag wil help.