DIE vakbond Nehawu en burgerlike groep Sanco in die Sondagsrivier-distrik het gevra vir die onmiddel­like sluiting van die Life Esidimeni Psigiatriese Hospitaal in Kirkwood. Dié versoek volg nadat die Oos-Kaapse departement van gesondheid laas week aangekondig het daar is gevalle van Covid-19-besmetting en sterftes by dié hospitaal. Nehawu en Sanco het gister hul vergadering met die hospitaalbestuur voortgesit. Mxolisi April, Sanco se streeksvoorsitter, sê die hospitaal is in ’n krisis. “Ons het ingegryp nadat personeellede gekla het oor die hospitaal se vlak van gereedheid om met Covid-19-gevalle te deal. “Die hospitaalbestuur was ook traag om personeel vir Covid-19 te toets,” verduidelik April. Volgens hom kon die hospitaal nie bevredigende antwoorde aan hulle verskaf nie. “Hierdie gevalle hou ’n groot risiko vir die hele Kirkwood-gemeenskap in. “Die bevolking is sowat 30 000, maar oestyd is daar tot 70 000 mense in die dorp,” voeg April by. Die burgemeester van die Sondagsrivier Munisipaliteit, Nombulelo Bixa, het ’n beroep op kalmte gedoen. “Gister (Dinsdag) was die getal Covid-19-gevalle in Kirkwood altesaam 43 met 8 sterftes – almal aange­teken by die Life Esidimeni Psigiatriese Hospitaal. “Die hospitaal het tans slegs een dokter aan diens en ’n Kubaanse dokter is vir die hospitaal belowe,” sê Bixa. Life Esidimeni in Kirkwood het beloof om kommentaar te lewer, maar teen druktyd was daar nog g’n woord van hulle nie.