ROYSTON “Rexy” Lindsay se dae as Young Pirates se bobaas-doelskieter het tot ’n einde gekom. Lindsay (37) het aan Son gesê hy het besluit om weens gesondheidsredes te retire. Die kanse dat hy dié jaar weer sou kon speel, het ook al hoe skraler geword. Daar is nog geen nuus oor wanneer plaaslike sokker hervat sal word nie. Young Pirates en ander klubs in Safa Wes-Kaap se Tweede Liga wag nog om te hoor wat met die seisoen gaan gebeur nadat die Covid-19-pandemie wedstryde gepootjie het. Roger Fortune, afrigter van Young Pirates, sê dit is hartseer om in dié ongekende omstandighede ’n speler van Lindsay se kaliber en dedication te groet. Volgens dié Heideveld-klub se breier was Rexy ’n sleutelspeler op wie staatgemaak kon word. Fortune sê: “Ons weet nie of (Tweede Liga-)sokker nog dié jaar gespeel gaan word nie. Daarom het Rexy sy mind opgemaak en besluit om liewer nou al sy retirement aan te kondig. “Sy bydrae op die speelveld gaan erg gemis word en ons wens hierdie stalwart van ons alle sukses en gesondheid toe.” Lindsay se sokkerloopbaan het as laitie by Junction Rovers begin. Hy het vir ’n groot gedeelte van sy loopbaan egter vir Maties FC uitgedraf. Dié veteraan-doelskieter en journeyman het ook ’n draai by bekende Kaapse klubs Ikapa Sporting, Peacemakers, Chelsea Athletic, Goal 50 United en Orient FC gemaak. Lindsay het aan Son gesê: “My pa het regtig hard met my gepraat as kind. “Hy het my altyd advies gegee en gesê ek moet harder werk as ek ’n sukses op die sokkerveld wil wees. “Hy het my gepush om te probeer om ’n great speler te word.” Rexy sê van sy beste memories is toe hy ’n lid was van die Young Pirates-span wat die Coke Cup in 2016 gewen het en toe die span in 2017 bevorder is tot die Derde Liga en in 2018 tot die Tweede Liga.