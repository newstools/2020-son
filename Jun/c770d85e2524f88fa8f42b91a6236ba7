NATHI Mthethwa, minister van sport, kuns en kultuur, sê hy is bekommerd oor die gebrek aan dringendheid in die transformasie van Suid-Afrikaanse sport ná ’n ver­gadering met die Eminent Persons Group (EPG). Hy het by wyse van ’n persverklaring bevestig dat hy, saam met sy adjunk-minister, Nocawe Mafu, met die EPG onder leiding van die voorsitter, Happy Ntshingila, vergader het om op hoogte van dié netelige kwessie te kom. Volgens die departement het hulle ’n eer­like en robuuste ver­gadering in ’n “goeie gees” gehad. Maar Mthethwa erken hy is nie tevrede met die pas van transformasie in SA sport nie. Hy sê hy is “bekommerd oor die gebrek aan die implementering van die EPG se spanaan­bevelings en ’n ondersoek is ingestel na die handhawings­meganisme, insluitend die moontlikheid om wetgewende instrumente te gebruik, om te verseker dat alle transformasieteikens bereik word”. Mthethwa het bygevoeg: “Die verslag beklemtoon dat meer as 50% van die geouditeerde federasies hul transformasieteikens bereik het. “Swart Afrikane en vroue is onderverteenwoordig in elke sfeer van Suid-Afrika se sportsoorte.” Minder as 10% van die 25 000 SA skole neem aan sport deel, en Mthethwa het benadruk dat daar ’n groot verbetering nodig is. Die minister het ook sy kommer uitgespreek oor “die leierskap- en bestuurskwessies wat die ontwikkeling en transformasie van sport in die land deurgaans ondermyn het”. Hy het die dringende behoefte aan ’n fundamentele bespreking van die herbedenking van sport in die land benadruk, met transformasie wat ’n groot deel daarvan moet uitmaak. Hy’s ook vasberade om ’n wesentlike verandering in armer gebiede te bring. Hy sê die werwing van talent in township en landelike gebiede is belangrik, veral omdat ’n “meerderheid talentvolle atlete daarvandaan kom”. Mthethwa moedig alle Suid-Afrikaners aan om die verslag te lees.