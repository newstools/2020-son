HONDERDE inwoners van Vredendal het Vrydagmiddag opgedaag om hul laaste eer aan Margaret Engelbrecht, by ‘n straat-troosdiens, te betoon. Engelbrecht is Matzikama se eerste gesondheidswerkers wat aan Covid-19 dood is. Sy het meer as 'n maand met die virus gebattle en is vandeesweek in Paarl in die hospitaal aan die virus dood. Engelbrecht se twee seuns is tans in kwarantyn by hul huis in Vredendal-Noord. Vrydagmiddag het die gemeenskap ‘n troosdiens in die straat gehou om nie net hul laaste eer te betoon nie, maar om ook hul ondersteuning aan die gesin oor te dra. Ds. Pedro Oktober, van die VGK-Vredendal-Noord, sê die troosdiens was die inisiatief van die wyksraadslid Magrieta Richards, in samewerking met Magrieta Strauss en Cathy Boks. "Die opkoms was baie goed. Al die inwoners wat opgedaag het om medelye te betoon, blomme of ander items ter ondersteuning te bring, het maskers gedra. Mense het ook social distancing toegepas. "Dit was ongelooflik om te sien hoe die gemeenskap optrek om die familie te ondersteun." Oktober noem dat die gemeenskap is seer, verslae en paniekbevange. "Dit is asof die mense nou besef dat die virus nou hier is by ons. Ondanks die paniek is dit wonderlik om te sien hoe ons in selfs die moelilke tye bankvas agtermekaar staan." Engelbrecht se kinders het die diens van agter hul huis se veiligheidshek dopgehou. Hulle sal ook nie Saterdag die begrafnis kan bywoon nie. Teen Vrydag het altesaam 17 mense in die streek reeds positief vir die virus getoets. Engelbrecht is die tweede persoon in die distrik wat aan die virus dood is.