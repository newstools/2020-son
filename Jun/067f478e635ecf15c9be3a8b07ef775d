DIE jokkie Cieren Fallon het Saterdag ’n deel van Britse geskiedenis syne gemaak toe hy op ’n 200-1-buiteperd gewen het. Fallon, seun van die legendariese sesmalige jokkiekampioen Kieren, het op Newbury wedders stomgeslaan toe hy op die rug van Intercessor met die even money-gunsteling Naswaary afgereken­ het. Fallon het die novice race met ’n kop gewen. Hy deel nou die rekord met Dandy Flame, wat in Julie 2016 op Wolverhampton ook teen 200-1 gewen het as die hoogs geprysde perd in Brittanje vir flat racing. Intercessor, wat deur John Gallagher afgerig word, het ’n kastrasie ondergaan nadat hy in sy eerste wedren sesde geëindig het – ’n allemintige 26 lengtes agter die wenner. Gallagher sê as daar ’n boekmaker was, sou hy beslis geld op die perd gewaag het. “Ek weet die eienaar het weddenskappe vir ’n wen en ’n plek uitgeneem. “Dis immers sy perd en hy het hom geteel. Dit is sy baby. Natuurlik sou hy dit in enige geval back – al was sy perd ook 500-1,” het Gallagher aan BBC Radio Gloucestershire gesê. “Verskeie perde het Intercessor verbygesteek, maar hy het weer versnel om hulle in te haal. Dit was lekker om sy veggees te sien. “Ons weet nie hoe goed die perde is wat hy geklop het nie, maar ons sal binnekort weet.” Die afrigter sê hy het al ’n paar 100-1-wenners gehad, “maar ek kan nie onthou dat ek al ’n 200-1 gesien het nie”. Die perd met die hoogste wedsyfer (250-1) het op ’n hindernisbaan gewen toe Equinoctial in 1990 op Kelso geseëvier het.