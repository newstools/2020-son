DIS soos ’n nagmerrie wat keer op keer in jou kop afspeel en net nie tot ’n einde kom nie. Só voel dit om elke keer te skryf oor die Evasgeslag en ons kinders wat daagliks vermoor en misbruik word. Net toe jy dink jy kom oor die moorde op die studente Uyinene Mrwetyana, Jesse Hess (albei net 19) en vele ander vroue, tref dit jou soos ’n vuishou in die maag. Nóg vroue word op ’n streep vermoor en wéér is die verdagtes geliefdes na aan hulle. Dit gaan ’n mens se verstand te bowe om te dink hoe ’n man kan sê hy is lief vir iemand en gee om vir hulle, maar dan vermoor hy dié einste persoon. Dink aan Jesse en haar oupa Chris Lategan, wat saam in hul tuiste vermoor is. Dis by die einste familie dat die verdagte, David van Boven, ’n familielid, hulp gekry het wanneer hy dit die nodigste gehad het. My hart het in stukke gebreek toe Jesse se antie Sandra Hess haarself hardop afgevra het wat hulle verkeerd gedoen het dat hul geliefdes so wreed moes sterf. “Ek was dan daar vir sy ma toe sy siek was. Ek was die een wat haar versorg het,” onthou ek Sandra se woorde. Dis waar dat dié tipe onding die ander pandemie van die land is. Al loop baie vroue uit ’n verhouding en kry ’n beskermingsbevel, gaan dit steeds nie sekere mans keer om voort te gaan op hul pad van vernietiging nie. Die probleem lê by sekere mans wat alewig voel hul ego moet gestreel word en hulle het die mag oor vroue. LET WEL: Die goeie mans uitgesluit.