DIE Australiese binnelandse Superrugby-kompetisie sal op Vrydag 3 Julie afskop. Dít is aangekondig nadat ’n ooreenkoms met die hoof-uitsaaier van die sport bereik is. Rugby Australië het gister in ’n verklaring gesê: “Die vyfspan-kompetisie, wat die vier Australiese Superrugbyspanne plus die Western Force bevat, skop op 3 Julie af en word oor 12 agtereenvolgende naweke beslis.” Die seisoen begin met ál vyf spanne op nul punte. Die Reds gaan die Waratahs in die eerste kragmeting in Brisbane aandurf. Die Brumbies speel die volgende aand, 4 Julie, teen die Melbourne Rebels in Canberra. Die Western Force, wat in Perth gebaseer is, sal ’n week moet wag voordat hy ná sy twee jaar lange Superrugby-ballingskap terugverwelkom word. Die oorspronklike 15-span-seisoen in vyf lande is ná sewe rondes tot stilstand gebring weens die Covid-19-pandemie. Australië het die afgelope week slegs ’n handjievol Covid-infekies ervaar. Daar is dus besluit om beperkings te verslap en sport te hervat. Die Nasionale Rugbyliga begin einde Mei en Aussie Rules-voetbal gaan Donderdag weer aan die gang kom. Superrugby begin die naweek in Nieu-Seeland met sy binnelandse Aotearoa-kompetisie met volgepakte sta­dions nadat die Covid-19-probleem oorwin is. Rugby Australië was in gesprekke met Fox Sports oor die uitsending van die res van die seisoen en daarna. Rob Clarke, uitvoerende hoof van Rugby Australië, het die fans innoverende en ’n nuwe brand van rugby be­lowe. Fox het uitsaairegte vir 25 jaar, maar dit is nog nie duidelik of die ooreenkoms ná 2020 sal voortduur nie.