NAPOLI het sy plek in die eindstryd van die Coppa Italia verseker met ’n sege van 2-1 oor Inter Milan oor twee bene. Gennaro Gattuso (manager) se Napoli-span het die eerste been met 1-0 gewen. Saterdag se tweede been het met 1-1 gelykop geëindig. Boonop het Napoli se Belgiese sterspeler Dries Mertens ook geskiedenis gemaak met sy doel in dié stryd. Mertens is nou Napoli se voorste doelskieter met 122 doele in 310 wedstryde. Hy het Marek Hamšík se rekord van 121 doele in 520 wedstryde verbygesteek. Die Argentynse legende Diego Maradona, wat dekades gelede sy stewels opgehang het, is die span se derde hoogste doelskieter met 115 doele (259). Napoli pak nou die ster-belaaide Juventus in Woensdag se eindstryd in die Stadio Olimpico. Christian Eriksen het eerste bloed geruik vir Inter in die tweede been. Mertens het egter ander idees gehad en sake gelykop gemaak. Inter het alles in sy vermoë probeer om weer die voortou te neem, maar Napoli­ se verdediging was rotsvas en hy is die welverdiende wenner oor die twee bene. – AP