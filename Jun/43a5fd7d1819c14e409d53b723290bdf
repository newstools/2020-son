’N DUBBELE slag het die Apollis-, Louw-, en Smith-familie en die gemeenskap van Tulbagh getref toe ’n pa en sy seun net ure ná mekaar gesterf het. Casper Apollis (58) het verlede Saterdag omstreeks 03:00 in die Tygerberg Hospitaal gesterf. Omstreeks 16 ure later het sy seun, die 34-jarige Cassius, in sy ma, Everyhelda Smith, se arms gesterf – vermoedelik as gevolg van die skok van sy pa se dood. Casper het in April ’n beroerte gekry wat hom verlam gelaat het. Hy is op 2 April in die Ceres Hospitaal toegelaat, maar is op die 8ste ontslaan, waarna sy ma by haar huis na hom omgesien het. Hy is weer op 4 Junie in die Ceres Hospitaal opgeneem en is op 5 Junie oorgeplaas na Tygerberg, waar hy die volgende oggend gesterf het. Cassius was ’n sjef en het nog onlangs sy assistent-sjef-kursus voltooi, waarop hy baie trots was. Smith vertel verder dat haar seun reeds op 17-jarige ouderdom by die Velo­tene-restaurant begin werk het. Michael Cassidy was die eienaar wat hom die sjef-kunsies geleer het. Cassius was lief vir die kookkuns en was boonop ’n talentvolle sanger met ’n stem duisend wanneer hy die klawerbord bespeel.