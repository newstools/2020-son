CARLOS Spencer het sy job as hulpafrigter van die Hurricanes verloor. Die All Blacks se voormalige losskakel is glo ’n slagoffer van die finansiële terugslag weens Covid-19. Die Hurricanes het in ’n verklaring bevestig dat Spencer die klub onmiddellik sal verlaat. Die span van Wellington begin môre weer oefen vir Sondag se kragmeting met die Chiefs in Hamilton. “Weens die finansiële onsekerheid wat deur die Covid-19-pandemie geskep is, het ons ooreengekom dat hy (Spencer) sy kontrak vroeg sal voltooi,” lees die verklaring. “Dit beteken dat hy nie deel sal wees van die Hurricanes-afrigtingspan vir die res van Superrugby Aotearoa nie. Aangesluit “Ons wil Carlos bedank vir sy belangrike bydrae tot die Hurricanes en hom alle voorspoed toewens vir die toekoms.” Spencer het hom aan die begin van 2019 by die Hurricanes onder die hoofafrigter John Plumtree aangesluit nadat hy by die Sanix Blues in Japan klaargemaak het. Hy het die afgelope seisoen as aanvalsafrigter onder Jason Holland aangebly nadat Plumtree as hulpafrigter van die All Blacks aangestel is. Die voormalige All Black-vleuel Cory Jane bly aan by die Hurricanes as verdedigingsafrigter. Spencer (44) het ’n uitstekende loopbaan as speler by die Auckland Blues gehad. Hy het van 1995 tot 2004 in 44 toetse vir die All Blacks uitgedraf. Hy het by die Lions, Sharks en die OP in Suid-Afrika afgerig voordat hy na Wellington teruggekeer het.