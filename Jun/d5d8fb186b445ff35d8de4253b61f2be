DIE vonke gaan behoorlik spat wanneer Nieu-Seeland se langverwagte Superrugby Aotearoa-reeks môre in alle erns afskop. Dít is wanneer die Highlanders en die Chiefs mekaar die stryd gaan aansê in die eerste kragmeting van dié splinternuwe kompetisie. Die wedstryd vind môreoggend in die Forsythe Barr-stadion in Dunedin plaas. Afskop is 09:05 (SA tyd). Warren Gatland, afrigter van die Chiefs, het verras deur die ervare All Black-losskakel Aaron Cruden op die plaasvervangerbank in te sluit. Kaleb Trask gaan die nr. 10-trui dra. Brad Weber, die All Black-skrumskakel, gaan die span in die afwesigheid van die beseerde Sam Cane aanvoer. Gatland kan ook staatmaak op gevaarlike All Blacks soos Anton Lienert-Brown op binnesenter en die opwindende Damian Mc­Kenzie in die laaste vesting. Sy eweknie van die Highlanders, Aaron Mauger, het besluit om Sam Gilbert op die regtervleuel in te span. Gilbert gaan sy debuut in die beginspan maak met Vilimoni Koroi wat sy buiging van die plaasvervangerbank gaan maak. Die span van Dunedin spog met ’n opwindende skakelpaar in die gesoute All Black-skrumskakel Aaron Smith en die opwindende jong loskakel Josh Ioane. Mitch Hunt is ook terug op heelagter. Pari Pari Parkinson en Josh Dickson vorm ’n gedugte slotkombinasie in die enjinkamer. Die Highlanders word aangevoer deur die ervare haker Ash Dixon, wat vandeesweek voor Liam Coltman begin. Op papier lyk dit asof die Chiefs te veel skietgoed vir die Highlanders het. Die voordeel van die tuisveld kan egter in Mauger se guns tel. HIGHLANDERS – Mitch Hunt, Sam Gilbert, Rob Thompson, Patelesio Tomkinson, Jona Nareki, Josh Ioane, Aaron Smith, Marino Mikaele Tu’u, Dillon Hunt, Shannon Frizell, Josh Dickson, Pari Pari Parkinson, Siate Tokolahi, Ash Dixon (k) Ayden Johnstone BANK: Liam Coltman, Daniel Lienert-Brown, Jeff Thwaites, Manaaki Selby-Rickit, Teariki Ben-Nicholas, Kayne Hammington, Teihorangi Walden, Vilimoni Koroi. CHIEFS – Damian McKenzie, Shaun Stevenson, Quinn Tupaea, Anton Lienert-Brown, Sean Wainui, Kaleb Trask, Brad Weber (k), Pita Gus Sowakula, Lachlan Boshier, Luke Jacobson, Tupou Vaa’i, Mitchell Brown, Nepo Laulala, Samisoni Taukei’aho, Aidan Ross BANK: Bradley Slater, Ryan Coxon, Ross Geldenhuys, Naitoa Ah Kuoi, Dylan Nel, Te Toiroa Tahuriorangi, Aaron Cruden, Etene Nanai-Seturo.