SES van die tien Pakistanse krieketspelers wat vroeër positief getoets is vir Covid-19 het negatiewe uitslae opgelewer toe hulle weer getoets is. Só het Wasim Khan, uitvoerende hoof van die land se krieketraad, aangekondig. Die ses spelers is Mohammad Hafeez, Wahab Riaz, Fakhar Zaman, Shadab Khan, Mohammad Rizwan en Mohammad Hasnain. Khan het bygevoeg dat Ka­shif Bhatti, Haris Rauf, Haider Ali en Imran Khan weer positief getoets is, net soos die masseur Malang Ali. Al die spelers en ondersteuningspersoneel wat vroeër negatief getoets is, is ook hertoets en daar was geen verandering in hul status nie. Die Pakistanse Krieketraad (PCB) het aangekondig die sestal sal ná ’n tweede negatiewe toets na Engeland reis. Betrokke Daar is tans 20 spelers in Engeland – die 18 wat twee negatiewe toetse opgelewer het, asook 2 reserwes wat vroeër die week as voorsorg opgeroep is. Hulle is die paaltjiewagter Rohail Nazir en die snelbouler Musa Khan. Een van die reserwes, Imran Butt is positief getoets. Boonop sal die linkerhandse draaier Zafar Gohar, wat reeds in Engeland is, net betrokke wees by voorbereidings voor die wedstryde. Wasim het gesê Hafeez en Riaz het toetse by privaat laboratoriums, onafhanklik van die PCB, laat doen. En hoewel die hertoets negatief teruggekom het, sal die direksie dit nie oorweeg nie. Die privaat toets wat hulle besluit het om te laat doen, val buite die PCB-toetsproses, het Wasim verduidelik. “Hulle sal weer getoets moet word om twee negatiewe toetse in ’n ry te kry in ooreenstemming met die PCB-toetsproses.” – ESPNcricinfo