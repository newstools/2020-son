DIE bad boy van tennis het alweer gepraat voordat hy gedink het. Luidens tennis365.com beskuldig Nick Kyrgios die president van die ATP Tour, Andrea Gaudenzi, daarvan dat hy tydens die hiatus in die spel nie na spelers omgesien het nie en in die sosiale media verwys hy na Gaudenzi as ’n “aartappel”. Ná meer as drie maande van die gedwonge onderbreking weens die pandemie het die ATP Tour Woensdag ’n hersiene skedule aangekondig voordat die sportsoort terugkeer met die Amerikaanse Ope, wat op 31 Augustus begin. Die Yanks se Grand Slam sal egter voor leë pawil­joene gespeel word omdat geen toeskouers toegelaat mag word nie. “Dit was ’n werklike spanpoging en ons hoop om meer events by die kalender te voeg namate die situasie ontwikkel,” sê Gaudenzi in ’n verklaring. “Ek wil graag erkenning gee aan ons toernooie se pogings om tydens hierdie uitdagende tye te werk, asook aan ons ??spelers wat sal meeding onder omstandighede waaraan hulle nie gewoond is nie.” Kyrgios, wat 40ste op die wêreldranglys is, is egter woedend oor dié besluit. Nadat hy vroeër dié week amptenare daarvan beskuldig het dat hulle “selfsugtig” is met die opening van die Amerikaanse Ope, kap hy na Gaudenzi. Die Australiër het getwiet: “Cheers, mate, jy het in dié tyd regtig omgesien na die spelers. “F*k my, vra my liewer hoe ons kan saamwerk, jou aartappel.”