ONDER die druk van die lockdown weens die Covid-19-pandemie het die soektogte na vermiste kinders ’n 180°-draai gevat. Sandy Schuter, voorsitter van die Strandfontein-GPF, sê toe hulle vandeesweek in kennis gestel is van ’n vermiste kind in haar gebied, het almal onmiddellik uit die bed gespring en die bibberweer gaan trotseer om die kleintjie te gaan soek. Maar dinge was nie soos tevore nie, verduidelik Schuter. Om dié rede rig sy ’n spesiale versoek aan ouers om saam te werk sodat hul kinders tydens die pandemie veilig kan bly. Sy sê: “Hou asseblief jul oë op jul kinders. Vra vrae en wees op die hoogte van waar hulle is. “As ’n kind vermis is, gee soveel inligting moontlik. “Selfs detail wat jy dink onnodig is, kan die deurbraak gee.” Schuter sê voorts die rede vir haar versoek is soektogte is in dié tye ’n uitdaging, soos met dié geval toe hulle na die kind gesoek het. Sy gaan voort: “Gewoonlik gee mense hul samewerking in die soektog na ’n vermiste kind. Die meeste mense laat ons wel in hul huis toe, al is daar dalk een wat dit nie toelaat nie. “Maar met die corona-virus huiwer hulle omdat jy nie weet wie die draer van die virus is nie.” Schuter sê nog ’n probleem is dat die lockdown-regulasies hul fisieke soektog onder druk sit. Sy verduidelik: “Mense moet hul afstand van mekaar hou, dus kan daar nie te veel in die groep wees nie. “As die polisiekantoor vir ontsmetting gesluit is, beteken dit daar is minder  hulpbronne om die kind te vind.” Schuter sê daar’s ook druk op die helpers. “As daar ’n positiewe Covid-19-geval is, moet die persoon vir 14 dae in isolasie gaan, wat beteken daar’s minder hulp,” sê sy. “Ons maak op die publiek staat vir hulp. Omdat die meeste van ons weens die pandemie sonder werk of inkomste is, het mense nie geld om karre oral te versprei nie.” Schuter sê sy sal aanhou om soggens tot 03:00 met haar luidspreker te loop. “Ons kinders is ons prioriteit. As mense net dié goed in hul mind kan hou, sal dinge vir ons kinders veiliger wees.”