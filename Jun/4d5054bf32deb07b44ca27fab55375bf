NÓG drie Formule 1-wedrenne sien hul gat as gevolg van die corona-virus-pandemie, maar steeds is daar hoop vir ’n lang seisoen. Van die oorspronklike 22-wedren-kalender is 7 Grands Prix nou afgestel vir 2020, maar F1 beplan steeds ’n seisoen van 15 tot 18 wedrenne nadat belangstelling van nuwe renbane opgeduik het. Drie van die Formule 1-wedrenne – Azerbeidjan, Singapoer en Japan – wat vir 2020 geskeduleer was, is gekanselleer. Daar is ’n kalender van agt wedrenne in Europa. Dít is reeds aangekondig, maar F1 verwag om ’n volledige skedule te publiseer voordat die seisoen op 3-5 Julie in Oostenryk begin. “Ons het aansienlike vordering gemaak met bestaande en nuwe promotors op die hersiene kalender,” lees ’n verklaring van die F1. “Ons is veral aangemoedig deur die belangstelling wat deur nuwe renbane getoon is om ’n Formule 1- wedren gedurende die 2020-seisoen aan te bied. Twee van die jongste geleenthede wat gekanselleer is, is straatwedrenne. Die Baku-ren in Azerbeidjan was uitgestel vanaf die oorspronklike datum van 7 Junie, maar is nou heeltemal vir hierdie jaar gekanselleer. Singapoer sou intussen op 20 September sy gesogte straatligwedren aanbied, maar dit is ook afgestel. Dít weens die land se voortdurende regulasies en beperkings op bou- en sakebedrywighede, wat maak dat die Grand Prix-infrastruktuur nie betyds voltooi sal kan word nie. Die verklaring lees: “Hier­die besluite is geneem weens die verskillende uitdagings wat ons promotors in dié lande in die gesig staar. “In Singapoer en Azerbeidjan is die lang tyd wat nodig is om straat­bane te bou, voorgehou (as verskoning) om dié geleenthede tydens die tydperk van onsekerheid onmoontlik te maak. “In Japan het reisbeperkings ook gelei tot die besluit om nie met die wedren daar voort te gaan nie.”