DIT lyk asof die einde van die pad vir Cecil Afrika aangebreek het. Dié Suid-Afrikaanse sewesster is nie ’n nuwe Blitsbok-kontrak aangebied nie. Dit beteken dat hy volgende jaar se uitgestelde Olimpiese Spele in Tokio sal misloop. Die 32-jarige sou by vanjaar se Spele afskeid geneem het. Die Covid-19-pandemie het egter die wêreld se sportkalender verwoes. Die Spele is tot 2021 uitgestel. Marius Schoeman, die hoëprestasiebestuurder van die SA Sewes, het bevestig dat Afrika se kontrak nie vir volgende seisoen hernu sal word nie. Volgens Schoeman is die Blitsbok-legende reeds ’n jaar gelede hiervan in kennis gestel. Schoeman sê aan Sport24: “Cecil was ongelukkig die afgelope twee jaar beseer. Sowat ’n jaar gelede het ons aan hom gekommunikeer dat sy kontrak aan die einde van die Olimpiese Spele sal verstryk. Hy het geweet dit sou sy laaste jaar wees. “Cecil het nie net ’n uitstekende bydrae gelewer nie, maar het ook al sy kennis met die jong spelers gedeel. Dit het die besluit vir ons moeilik gemaak. “Die laaste paar jaar het hy egter net twee toernooie gespeel en laas jaar was hy meestal beseer. Cecil was egter ’n besonderse dienaar vir die spel van sewes. “Hy het ’n ongelooflike bydrae tot die Springbok-sewes gelewer. Ongelukkig word ons almal ouer en sommige spelers bly nie meer ’n eerste keuse nie. “Ons moet in die jeug begin belê, want ons het die Sewes World Cup en die Statebondspele in 2022 wat voorlê. “Ons moet baie dinge in ag neem soos prestasie, ouderdom en beserings wat die keuse van spelers in die toekoms betref. “As Cecil besluit om aan te hou speel, ’n goeie peil handhaaf en nie beseer is nie, kan ons hom steeds na ’n Olimpiese kamp nooi. Ons sal nooit die rug op spelers draai nie. “Ek is seker dat Neil (Powell) hom die geleentheid sal gee om hom te bewys.”