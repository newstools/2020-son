OP VLAK 3 van die lockdown is daar soveel meer mense wat weer terug is by die werk. Maar dit bring ook mee dat daar by die werksplekke uitgekom moet word. Steeds is daar vir talle werkers wat die openbare vervoer gebruik, ’n reuse-probleem. Sedert verlede jaar is die sentrale treinspoor se diens al verlam. Terselfdertyd is die MyCiTi-busdiens ook opgeskort tussen die middestad, Mitchells Plain en Khayeli­tsha. Nou blyk dit dat pendelaars nog baie langer sal moet wag vir dié roete om weer opera­sioneel te word. Met die lockdown-maat­reëls weens die Covid-19-pandemie steeds van krag, is alle vervoerdienste steeds beperk tot ’n sekere getal passasiers. Taxi-drywers het onlangs in Gauteng gedreig om hul fares­ met meer as 175% te verhoog oor hulle die knyp nou begin voel. Die taxi-manne redeneer dat hulle weens die regulasies nie genoeg inkomste maak nie omdat hulle tot ’n kapasiteit van 70% in ’n taxi beperk word. Met busdienste gaan dit nie veel beter nie. Busoperateurs is tot ’n kapasiteit van 50% beperk. Die Stad se mayco-lid belas met vervoer, Felicity Purchase, erken daar is ’n nood vir alternatiewe vervoer, veral omdat daar nie treindienste beskikbaar is nie. Die N2 Express MyCiTi-busdiens tussen die middestad, Khayelitsha en Mitchells Plain is al laas jaar gestop. Dit was nadat die Stad versuim het om ’n nuwe kontrak met Route 6 van Mitchells Plain, Codeta van Khayelitsha en Golden Arrow te onder­teken toe die vorige kontrak verval het. Purchase sê egter die Stad is steeds betrokke by onderhandelings met die partye om ’n ooreenkoms te probeer bereik. Sy kon egter nie sê presies wanneer pendelaars wat dié roete gebruik, weer van die busdiens gebruik sal kan maak nie. Sy voeg by: “Die diens word meestal deur die nasionale regering gefinansier. “Daarom word ons gelei deur die nasionale regering se aksie in dié verband.” Intussen het die lockdown ook nie gekeer dat die sentrale treinspoor, veral in die omgewing van Netreg, kaal geplunder word nie. Son berig kort-kort oor hoe benard dit gaan en ook oor koperdiewe wat al met hul lewe betaal het tydens hul strooptogte.