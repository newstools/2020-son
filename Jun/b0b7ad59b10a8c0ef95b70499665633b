TENNIS Suid-Afrika (TSA) het Dinsdag aangekondig dat die 2020-uitgawe van die SA Spring Open, ook wees die corona-virus-pandemie, gekanselleer is. Die gekombineerde Internasionale Tennisfederasie (ITF) $15 000-oorgangstoernooi en rolstoeltennis Graad II-geleentheid was oorspronklik beplan om van 27 September 2020 tot 4 Oktober 2020 aangebied te word. Dit sal nou in 2021 aangebied word, met datums wat nog aangekondig moet word. TSA sê: “Na ’n deeglike oorsig van veiligheidsoorwegings, logistieke uitdagings, finansiële beperkinge en moontlike beperkings op internasionale reis deur die pandemie, is dit vanjaar nie haalbaar geag om die toernooi op te stel nie.” Mafadi Mpuru, besturende direkteur van Vision View Productions, sê: “Die Covid-19-pandemie het die hele mensdom, veral die sportwêreld, groot uitdagings gestel. Terwyl ons steeds die verwikkelinge in hierdie verband noukeurig monitor, sien ons uit na ’n Covid-vrye 2021 wanneer ’n opwindende Spring Open kan plaasvind sonder om bekommerd te wees oor die veiligheid van spelers en ondersteuners.” Intussen sê Richard Glover, uitvoerende hoof van Tennis Suid-Afrika: "Ons is diep teleurgesteld oor die feit dat ons nie die tweede uitgawe van die SA Spring Open vanjaar kon aanbied nie, maar hierdie ongekende besluit is te danke aan die wêreldwye COVID-19-pandemie en die onsekerheid wat dit veroorsaak het en verhoed dat die geleentheid susksevol uitgevoer kan word. "Terwyl ons ’n vinnige terugkeer na normaal wil hê, gaan ons gedagtes uit na almal wat wêreldwyd deur die pandemie geraak is.” 