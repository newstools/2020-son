DIE bokslegende Floyd Mayweather het aangebied om die begrafnisuitgawes van George Floyd te dek. Floyd is die 46-jarige Afro-Amerikaanse man wie se dood tydens arrestasie in Minneapolis protes­optrede in Amerika veroorsaak het. Die voormalige vyfmalige wêreldkampioen se promosiemaatskappy, May­weather Productions, het op Twitter bevestig dat hy die aanbod gemaak het en volgens verskeie media-berigte uit Amerika het die Floyd-familie die aanbod aanvaar. Mayweather Productions en die agentskap van die bokser het nog nie amptelik kommentaar gelewer nie. Derek Chauvin, die 44-jarige cop wat met sy knie op Floyd se nek gekniel het, is in hegtenis geneem op aanklag van moord in die derde graad. Die aanklag is toe verander na manslag in die tweede graad. Drie ander beamptes wat by die arrestasie betrokke was, is nie aangekla nie. Die voorval het wêreldwyd opslae gemaak en verskeie hoëprofiel-sportlui, gelei deur onder andere Tiger Woods en Michael Jordan, het hul misnoeë te kenne gegee. Steve Bisciotti, eienaar van die NFL se Baltimore Ravens, het $1 miljoen belowe vir social justice en sê ’n groep voormalige en huidige spelers sal besluit watter organisasies daarby sal baat. “Ons moet almal nuwe maniere ontdek om te verenig. “Ons moet almal werk om die siklus van stelselmatige rasseonreg te verbreek,” het Bisciotti in ’n verklaring gesê.