BAIE skole in die Oos-Kaap is nog toe omdat ouers vrees vir hul kinders se veiligheid. Vergaderings tussen die onderwysdepartement en ouers vind steeds plaas om vrese te besweer. Die gebrek aan PPE, water en sanitasie is op die oomblik van die grootste bekommernisse. In die Northerns en ander townships is ouers genooi om ouervergaderings by te woon voor die voorgenome opening van skole. ’n Ouer van die Nkandla-township, Nowhi Nyendwana, sê: “Ek sal net my seun skool toe stuur as sy veiligheid gewaarborg kan word. “Daar is nie ’n manier dat ek tydens die Covid-19-pandemie met my kind se lewe gaan dobbel nie.” Sandra le Roux van Bloemendal sê sy het nie Maandag haar seun na die Primêre Skool Greenville gestuur nie. Greenville is 42 jaar oud. Dié pre-fabricated gebou is stuk-stuk besig om uitmekaar te val. Vandale baljaar by dié skool. Le Roux sê: “Ek sal liewers toelaat dat my seun gr. 7 herhaal as om sy gesondheid in gevaar te stel. “Kinders kan soms roekeloos wees en in daai vuil toestand wat die skool tans is, kan enige kind maklik die virus opdoen.” Christian Martin, ’n gemeenskapsaktivis, sê geen normale onderrig kan in abnormale omstandige geskied nie. “Die departement van onderwys stel hom bloot aan siviele regsaksies deur dik te hou dat kinders skool toe moet gaan,” meen hy. “Ons as ’n nasie is nie gereed dat ons kinders soos lammetjies na die slagpale gelei word nie.” Loyiso Pulumani, ’n provinsiale onderwyswoordvoerder, sê hulle het tot dusver water- en sanitasiegeriewe aan 72% van skole in die Oos-Kaap gelewer. “Ons sal voortgaan totdat ons al ons skole bereik,” beloof Pulumani.