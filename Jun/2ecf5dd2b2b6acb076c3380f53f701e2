DIE akteur en komediant Rob van Vuuren het verskoning gevra oor hy in ’n Leon Schuster movie in blackface verskyn het. Rob se verskoning kom nadat DStv se stroomdiens Showmax baie van Leon se movies afgehaal het terwyl hulle review word vir rassistiese onsensitiwiteit. Die komediant het Sondag getwiet hy is diep skaam en baie jammer oor die hartseer wat hy veroorsaak het toe hy blackface gebruik het in Leon se 2013 movie, Schuks! Your Country Needs You. “Ek wens ek kan sê ek het daai tyd nie van beter geweet nie, maar die waarheid is dat ek wél van beter geweet het. “Ek het daai tyd alle verskonings aan myself gemaak om dit te regverdig. Ek het Leon se diverse kykers uitgewys. “Ek het aangevoer dat sy sterkste werke die skynheiligheid van wittes in die Reënboognasie blootlê. “Ek het myself oortuig daarvan dat ek enige van die karakters wat ek uitgebeeld het, met liefde en respek sal doen.” Rob het gister aan Son gesê hy wil nie Leon se werk verdedig óf teregwys nie. “Ek is ook baie bewus dat baie mense van kleur lief is vir Leon se movies. Dis weer eens nie my plek om hul gevoelens te bevestig of negeer nie,” skryf hy in ’n boodskap. “My verskoning is aan dié wat seergemaak is deur my aksies. Ek het bedenkinge gehad, maar dit in elk geval gedoen en só my eie moraliteit verloën. “Op ’n baie persoonlike vlak vra ek my dogter om verskoning. Gemeet aan my eie standaarde het ek gefouteer en ek is gewillig om daaruit te leer en te groei. “Ek het ’n verantwoordelikheid aan myself en my dogter om beter te wees.”