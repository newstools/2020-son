SEBASTIAN Kehl, bestuurder van Borussia Dortmund, sê Jadon Sancho bly by dié klub aan ten spyte van hardnekkige stories van ’n skuif na die Engelse Premierliga (EPL). Die 20-jarige sokkersensasie van Engeland word deesdae verbind met ’n skuif na die Liverpool-span van Dortmund se voormalige breier Jürgen Klopp. Sancho, ’n produk van Manchester City se sokkerakademie, het voor die wêreldwye pandemie ’n fantastiese seisoen in Duitsland se Bundesliga beleef met 19 doele en 19 assists in alle kompetisies. Sancho, wat nog twee jaar op sy kontrak by Signal Iduna Park het, het ’n prys van £100 miljoen (R2,1 miljard), maar talle topklubs in die EPL vry na die jongeling. Maar Kehl hou vol daar is nie veel aan die gerugte van Sancho se veronderstelde skuif na Anfield nie. “Daar is niks daar nie,” het Kehl gesê toe hy gepols is oor ’n moontlike skuif na die Reds. “Ons wil graag dink dat hy nog volgende seisoen vir ons sal speel.” – AP