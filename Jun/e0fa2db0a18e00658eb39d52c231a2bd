SUID-AFRIKAANSE sokker se Premierliga (PSL) is straks binnekort terug op ons TV-skerms. Nathi Mthethwa, minister vir sport, ontspanning en kultuursake, het Woensdag in 'n verklaring die groenlig aan die sport gegee om 'n terugkeer tot aksie te maak. Dit is nou langer as drie maande sedert enige PSL-wedstryde gespeel is, met Kaizer Chiefs (voorloper op die log) wat desperaat is om 'n titeldroogte te breek. Dit sal ook nie net die PSL wees wat 'n terugkeer kan maak nie, maar ook die Nasionale Eerste Liga, waar die bekende Kaapse klub Ajax Cape Town voor die lockdown op koers was om in die liga die titel te wen en daarmee gepaard kwalifikasie tot die PSL vir die 2020-'21-seisoen te verseker. In sy verklaring oor sokker se terugkeer tot die spel het Mthethwa gesê: "Die planne vir die PSL is goedgekeur na oorweging van die versagtingsstrategieë en planne met betrekking tot die aangepaste risiko-strategie onder vlak-3 om die Covid-19-pandemie aan te spreek. "Die planne is ook verder onderwerp aan ontleding deur gesondheidsowerhede en die nasionale instituut vir oordraagbare siektes wat aanbeveel het dat die riglyne, wat deur die organisasie in plek gestel word, die verwagte protokol moet volg en selfs meer doen om te verseker dat 'n terugkeer tot oefening en spel in 'n biologiese veilige omgewing plaasvind." Meer oor die minister se aankondiging volg...