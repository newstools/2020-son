DIT is soos die Wilde Weste. Só voel Michael Jacobs, ’n gemeenskapsleier en misdaad-aktivis, oor Mitchells Plain. Dít nadat nóg ses mense gister in afsonderlike voorvalle gewond is – twee van hulle noodlottig. In die een voorval is ’n gesin van vier, waaronder broers van 14 en 9 jaar oud, tesame met hul ouers gewond. Volgens sers. Noloyiso Rwexana, ’n polisiewoordvoerder, het dié voorval in Lentegeur plaasgevind. Drie mans met maskers het by hul huis in Begoniastraat ingegaan en op die inwoners begin losbrand. Hulle het daarna in ’n silwer Mercedes-Benz van die toneel gevlug. Volgens Jacobs is nog twee mense ook gister in Magnoliastraat in Lentegeur gewond. In die een voorval is ’n 23-jarige man Woensdagoggend in West­ridge doodgelem. In die ander voorval is ’n man Maandagoggend ook in Mitchells Plain doodgeskiet. Jacobs het hom sterk uitgespreek oor die bendegeweld wat nou al langer as ’n maand in Mitchells Plain opvlam, lockdown en al. Jacobs sê: “Die provinsie sal moet ingryp en planne in plek sit om die bendegeweld hok te slaan.” Volgens Byron de Villiers, voorsitter van die Lentegeur-gemeenskapspolisiëringsforum, is daar tans ’n bende-oorlog wat in die area woed. Volgens kapt. FC van Wyk, polisiewoordvoerder, is die man se lyk op die hoek van Cruiserweg en Welgelegenlaan gekry. Die oorsaak van die man se dood is in hierdie stadium nog onbekend. ’n Nadoodse ondersoek sal gedoen word om die oorsaak van sy dood te bepaal. Niemand is nog sover gearresteer nie.