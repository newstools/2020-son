DIE veteraan-promotor Bob Arum sal nou na Tyson Fury se belange omsien nadat Fury sy omstrede raadgewer Daniel Kinahan in die pad gesteek het. Kinahan word in die Britse media as ’n “vermeende misdaadbaas” voorgehou wat Fury se beeld groot skade kan berokken. Tog sê Arum hy is “steeds lief en het steeds respek” vir Kinahan. Kinahan word in die hooggeregshof in Dublin genoem as ’n senior figuur in ’n georganiseerde gang wat verbind word met internasionale dwelmhandel en vuurwapen-oortredings. Dit het allerhande vrae laat ontstaan oor Fury­ se verbintenis met die 42-jarige Ier. Dus het Fury nou besluit om sy bande met Kinahan te verbreek. The Telegraph berig Arum het gesê ná ’n lang gesprek tussen hom, Fury en Top Rank is daar ooreengekom dat hulle voortaan Fury se pad vorentoe alleen sal beslis. Fury is onlangs uit alle oorde gelooi nadat hy Kinahan geprys het vir sy “deurbraak” om twee kragmetings tussen Fury en Anthony Joshua op koers te kry. “Ons het Joshua se promotor, Eddie Hearn, van die jongste verwikkeling ingelig. “Hy weet dus nou watter roete hy moet volg om sy bokser en Fury in die kryt te kry,” sê Arum.