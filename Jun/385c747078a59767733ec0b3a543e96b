FRANCOIS “Kaballie” Davids het nog baie om te bied en gaan nie nou sy voet van die pedaal afhaal nie. Só het ’n verheugde Davids gister aan Son gesê nadat hy herverkies is as die adjunkpresident van die Suid-Afrikaanse Rugbyunie (Saru). Davids is vir ’n vierjaartermyn herverkies. Jerry Segwaba, die president van die Vrystaatse Rugbyunie, was sy teenstander in die verkiesing. In ’n elektroniese stemproses vir poste in die uitvoerende raad van Saru, het Davids die stryd met 16 stemme tenoor 11 gewen. Hy gaan dus vir nog vier jaar as Mark Alexander, die president, se adjunk dien. Pat Kuhn en Jannie Louw is ook vir nog ’n vierjaar­termyn verkies en Schalk Liebenberg vir ’n termyn van twee jaar. Laasgenoemde vul ’n vakante pos. Davids sê: “Ja, ek voel uiteraard baie positief. “Ek is ’n rugbyman wat al van 1972 af met rugby aankom. “Ek het die game gespeel op provinsiale en nasionale vlak. Ek was ongelukkig nie bevoorreg om internasionaal te speel nie. “Ek dink ek het nog baie om te bied en gaan nie nou my voet van die pedaal afhaal nie. “Ek was laas jaar die amptelike verteenwoordiger van SA Rugby saam met Rassie Erasmus se Bokspan wat die World Cup en die Rugby Championships gewen het. “Nadat ek die spelers se voorbereiding met Rassie gesien het, was ek altyd vol vertroue dat ons die World Cup gaan wen.” Davids, ’n voormalige president van die Boland Rugbyunie, is sedert 2014 ’n uitvoerende lid van Saru. “Ek wil net sê alle eer aan oom Tobie Titus wat my by Saru die pad wys gemaak het. Op provinsiale vlak was dit oom Jackie Abrahams wat my touwys gemaak het,” voeg hy by.