DIE polisie ondersoek ’n driedubbele moordsaak nadat twee mans en ’n vrou Woensdagmiddag in hul jaart doodgeskiet is. Nog ’n vrou in haar 30’s is ook in die voorval gewond. Volgens brig. Novela Potelwa, ’n woordvoerder van die polisie, het die vier omstreeks 12:00 voor ’n huis in NY 108, Guguletu, gesit. ’n Motor het voor die huis stilgehou en daar is op hulle losgebrand. Potelwa vertel: “Die vier slagoffers het in die jaart gesit toe twee onbekende verdagtes uit ’n voertuig klim en skielik op hulle begin losbrand. “Twee mans van onderskeidelik 37 en 39 is doodgeskiet, asook ’n 35-jarige vrou. “Die gewonde vrou is dadelik na ’n mediese fasiliteit geneem vir mediese behandeling.” Potelwa vra dat enigeen met inligting oor die skiet-voorval Crime Stop skakel by 08600 10111 of die Guguletu-polisiestasie by 021 684 2300/1500.