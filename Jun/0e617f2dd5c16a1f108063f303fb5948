OP 1 Mei 1990 het die vreugdevure hoog gebrand toe Liverpool die grootste trofee in Engeland in ’n stampvol Anfield Stadium gewen het. Die Reds sou daarna nie weer dié prestasie vermag nie – en dit was ook nie omdat hulle nie hard probeer het nie. Intussen is gedugte spelers aangekoop in die transfer windows. Doele is aangeteken en wedstryde is gewen, maar die Merseysiders het elke keer net tekort geskiet. Dis tot Jürgen Klopp (manager) se ongelooflike rekord-seisoen met Liverpool in vanjaar se veldtog. En noudat die lang wag oor is, moet erkenning ook gegee word aan al die spelers en managers wat op een of ander manier bygedra het tot die klub se groei en vordering. Liverpool het sedert Kenny Dalglish se kampioen-span van die 1989-’90-seisoen 1 149 wedstryde gespeel. Dit sluit in meer as 103 410 minute – bykomende tyd uitgesluit – op pad na sy 19de Engelse liga-kroon. Die Reds het 595 van die wedstryde gewen teen ’n koers van 52% oorwinnings. Daar is 1 968 doele aangeteken met ’n doeleverskil van 822 in hul guns en 2 075 punte is ingesamel. Maar ongelukkig beteken al dié statistieke en seges nie juis veel nie. Dis omdat dit die rooi oewer van die Mersey nie oor die wenstreep kon kry nie. Seker nodeloos om te sê, maar nie een van Liverpool se liga-veldtogte in die verlede kan vergelyk met dié van die 2019-’20 seisoen se opmars na sukses nie. Klopp-hulle het reeds die liga gewen – en op ’n ongelooflike wyse. Die hele veldtog is in net 28 wedstryde afgehandel – met 70 doele en 86 punte. Klopp en sy troepe is boonop steeds sterk op koers om Manchester City se liga­rekord van 100 punte in die 2017-’18-seisoen te breek. Met só ’n track record, wie durf die Rooi Masjien nog betwyfel?