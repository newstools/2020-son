RUSHINE de Reuck sê sy weglating uit Bafana Bafana is vir hom nie die einde van die wêreld nie. Die 24-jarige ster-verdediger van Maritzburg United het toegegee dat hy ’n call-up verwag het toe Bafana Bafana se breier, Molefi Ntseki, sy groep bekend gemaak het. Dít was vir die Afrikabeker-kwalifiseringswedstryde teen São Tomé en Príncipe in Maart. Ongelukkig vir dié boorling van Kalksteenfontein moes hy ’n “bitter pil sluk” toe hy nie beloon is vir sy uitstekende vertonings vir die span van Pietermaritzburg nie. De Reuck reken dit spoor hom aan om harder te werk sodat hy wel in die toekoms vir Suid-Afrika se nasionale span gekies word. “Ek gaan nie jok nie. Ek het nogal ’n call-up verwag toe die groep aangekondig is,” het De Reuck erken. “Dit was ietwat van ’n bitter pil om te sluk, jy weet. Dis omdat ons defence by Maritzburg baie goed vertoon het. “Ons het 12 clean sheets gehou en het een van die beste defences in die liga. “Maar wat kan jy doen? Ek is seker daar is ander spelers wat gevoel het hulle het ook goed gevaar en verdien om in die groep te wees.” Die veelsydige defender sê dit sal hom nou net aanspoor om harder te werk in die toekoms. “Dis nie die einde van die wêreld nie. Dit help ook nie ek moan en groan nie – dit was nie my tyd nie. “Ek weet ek sal moet leer om by te dra tot my span se doele en assists. “Dit is een area waar ek kan verbeter – en ek soek ook nog my eerste doel in die liga.”