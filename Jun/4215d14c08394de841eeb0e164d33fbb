 Só sê die Reds se jong verdediger Trent Alexander-Arnold ná Woensdag se kliniese sege van 4-0 oor Crystal Palace op Anfield. Doele deur Alexander-Arnold, Mohamed Salah, Fabinho en Sadio Mane het die Merseysiders binne twee punte gebring van sy eerste Premierliga-titel in 30 jaar. Boonop kan Jurgen Klopp, manager, se span die prestasie bereik sou die tweede geplaaste Manchester City Donderdag (vandag) vasval teen Chelsea op Stamford Bridge. Sou City wel die Blues vandag troef, kan Liverpool die titel verower op 2 Julie sou hy City iklop in die spanne se langverwagte tweede ontmoeting in dié liga. Alexander-Arnold het gesê: “Wat ook al gebeur, ons moet steeds na City reis om ’n uitslag te kry. “Ons het nog baie wedstryde oor, so ons sal onsself moet push en hopelik kan ons ’n paar rekords ook breek. “Ons het lank gewag hiervoor en het hard gewerk oor die laaste paar jaar as ’n span, ’n groep en ’n klub  - dis waarvan ons gedroom het. “Ons is in ’n goeie posisie en hopelik kan ons gou oor die wenstreep oorsteek. Ons móét op onsself fokus en nie dinge as vanselfsprekend vat nie. Ons hoop nie vir City om punte af te staan nie - ons destiny is in ons eie hande."