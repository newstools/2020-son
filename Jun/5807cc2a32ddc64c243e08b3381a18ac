DIS ’n geweldige aanpassing. Jy kom om jou hart en siel skoon te was. Maar voor dit moet jy deur ’n hele prosedure gaan om jou hande te sanitise en jou temperatuur te laat check. Dis die nuwe normaal en só het sommige kerke gisteroggend afgeskop ná twee maande van lockdown-regulasies wat die deure geslote gehou het. Son het gister­oggend gaan kyk hoe die herders van die kerk Rapha Pentecostal International Ministries in Elsiesrivier nou moet handel voordat hulle kan boekevat en stil raak voor die Skepper. Die lidmate en kerkleiers is dit eens dat dit ’n groot aanpassing is. Maar tog was hul dankbaarheid vir die voorreg om kerk te hou saam met die klanke van lofsange voelbaar en hoorbaar. Eers moes die kerkgangers se temperatuur gemeet word. Toe kom hul hande aan die beurt voordat hulle kon ingaan. Past. Peter Stevenson sê hulle gee hul volle samewerking ten opsigte van die lockdown-regulasies. Stevenson verduidelik: “Dis ’n totaal ander manier van die Here dien. “Maar ons probeer om orde te behou. “Ons aanvaar wat die regering gesê het, want ons neem ons gemeente se veiligheid en gesondheid baie ernstig op.” Volgens hom het hulle die eerste erediens gister 09:00 gehou en ’n uur later ’n tweede een. Hy sê: “Maar voor die tweede diens moes ons eers skoonmaak en alles regkry.” Stevenson voel wel dit is onredelik om te verwag dat slegs 50 gelowiges per diens toelaatbaar is. “Ons het die ruimte. Die gebou kan meer as 1 200 mense vat. Maar met die sosiale afstand wat toegepas moet word, kan ons moontlik dienste hou met sowat 600 mense.” Die aartsbiskop van Kaapstad, Thabo Makgoba, wat ook voorsitter van die Suid-Afrikaanse Raad van Kerke is, het vroeër gesê kerke is nog nie gereed om te open nie. Maar die jubelklanke het hier uit dié groepie gelowiges opgeklink.