KYK, as daar nou een ding is wat ek in die hele, wye wêreld begeer, dan is dit ’n haarsny. Die laaste keer dat ek daardie wonderlike voorreg gehad het, was op 24 Maart. My hare is in ’n toestand. Kroes was dit mos al van geboorte af ... Daaraan kan ek tog niks doen nie. Maar nou is dit droog. En al was ek dit ook hoe gereeld, my kopvel bly jeuk. Laat ek dit onomwonde stel: Ek is ’n wetsgehoorsame burger. Ek is nie bereid om my barbier, Kenny, vroeg­oggend of under the cover of the night te gaan besoek nie. Ek sal wag totdat haarkappers se dienste weer gewettig word – punt. Dit laat my sommer dink aan Koning Richard III, die drama van William Shakespeare waarin die koning se perd tydens die veldslag onder hom gedood is. Heel benoud roep hy na sy soldate rondom hom: “ ’n Perd, ’n perd, my koninkryk vir ’n perd!” Ek wil ook nou al uitskreeu: “ ’n Haarsny, ’n haarsny, my rykdom vir ’n haarsny!” En as ek daardie haarsny kry, gaan ek vra dat dit so kaal moontlik geknip moet word. Maar nie bles nie. Asseblief nie! Want sien: God het net ’n paar perfekte bleskoppe gemaak. Die res het Hy met hare bedek. En my kop is ver van perfek. Miskien sou dit nog kon deurgaan, maar weens rugby dra ek die letsels van ’n paar losskrums op my kop. Veral die losskrums waar ek aan die “verkeerde kant” beland en die opponente my “weggehark” het. Gelukkig word die weghark van spelers by die losskrums nie meer toegelaat nie. Daar is baie redes dat mense, veral mans, bles word. Eintlik moet ek versigtig omgaan met die term “bleskop”. “Kaalhoofdigheid” is blykbaar ’n mooier term. Bles- of kaalkoppe kom al ’n lang pad met ons saam. In die verlede, maar ook vandag, is daar kaalkop aksie-helde en akteurs wat groot aftrek geniet. Die ouer mense sal vir Yul Brynner van The Magnificent Seven-faam onthou. En moenie van die ou met die alewige stokkielekker in sy kies, Telly “Kojak” Savalas, vergeet nie. Vandag is daar selfs meer bekendes in die sport- en vermaakwêreld met geen hare nie: Vin Diesel, Herschelle Gibbs, Bolla Conradie, dr. Phil (McGraw) en die groter-as-die-lewe-self-komediant Steve Harvey met sy borselsnor! My jare lange vriend Elias P. Nel is met ’n perfekte bles geseën. Vra jy hom hoe dit gaan, sal hy antwoord: “Nee wat ... Soos jy kan sien, die blink kant is bo!” In ’n perfekte lewe sou ek ook bitter graag ’n bleskop wou hê, maar ek het al vrede gemaak daarmee. Al wat ek nou soek, is ’n behoorlike haarsny. Fienies en klaar.