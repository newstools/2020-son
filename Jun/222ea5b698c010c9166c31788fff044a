TEEN die einde van verlede week is altesaam 66 onderwysers van 55 skole positief getoets vir die nuwe corona-virus. Die jongste geval is by die St. Andrews Sekondêre Skool in Elsiesrivier. Bronagh Hammond, ’n woordvoerder vir die Wes-Kaapse onderwysdepartement (WKOD), bevestig dat die skool se administrasieblok gesluit was en dat dit ontsmet is. “Die departement kan egter nie die werker se mediese rekords verskaf nie.” Intussen is twee bevestigde gevalle van Covid-19 sedert 5 Junie by die departement aangemeld. In dié geval is leerders positief getoets. Hammond sê die leerders het die virus opgedoen voordat hulle by die skool aangekom het. “Een van die gevalle is in die Metro-Oos en die ander in die Kaapse Wynland. “Hoewel 98% van ons skole oopgemaak het, is daar steeds 19 skole wat weens ontsmetting gesluit is nadat gevalle aangemeld is,” sê Hammond. Die woordvoerder sê ook die skole is riglyne gegee oor onder meer hoe daar skoongemaak moet word. “Die protokolle kan gevind word in die WKOD se riglyne vir die hantering van Covid-19-gevalle in skole. “Wanneer ’n werker of leerder positief getoets is of in kontak gekom het met ’n (besmette) persoon, moet die skole die nodige stappe doen. “Ons vra ook dat persone wat wel in nabye kontak met ’n bevestigde geval gekom het, hulle vir 14 dae afsonder. “Voorbeelde van nabye kontak is ’n drukkie of om blad te skud. “Die mense wat nie in nabye kontak met die persoon gekom het nie, hoef hulle nie af te sonder nie.”