MANCHESTER United beoog om sy midfielder Andreas Pereira op te offer vir die dienste van Ajax Amsterdam se sterspeler Donny van de Beek. Dié 23-jarige Nederlander is al lank op die Red Devils se radar en word ook sterk verbind met ’n skuif na Real Madrid. United bekyk ook die moontlikheid daarvan om Bayer Leverkusen se Kai Havertz op te raap. United het Van de Beek en Havertz glo albei gescout voordat die corona-virus sokker gepootjie het. En met die transfer window wat volgende week weer oop is, gaan dit interessant wees om te sien wat United se manager, Ole Gunnar Solskjaer, gaan besluit. Solskjaer maak geen geheim daarvan nie dat hy ’n groot bewonderaar van dié twee is. Dis omdat hulle ambisieus, honger en dinamies is – kenmerke waarvan Solskjaer baie hou. Voordat die pandemie toegeslaan het, is berig dat Real die binnebaan het om Van de Beek op te raap. Dis ook bekend dat Los Blancos nou ander prioriteite het as die Ajax-ster. Solskjaer is egter aangesê hy sal moet plek maak as hy Van de Beek wil hê en ongelukkig is Pereira een van die United-spelers wat opgeoffer sal word daarvoor. Pereira (24) het laas somer ’n nuwe kontrak vir £45 000 (ongeveer R960 000) per week geteken. Hy was tot dusver prominent in die afwesigheid van die beseerde Paul Pogba en Scott McTominay. Maar noudat hulle terug is en Bruno Fernandes en Fred gereeld speel, is sy kanse beperk. – AP