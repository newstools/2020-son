DIE Oos-Kaapse premier, Lubabalo Oscar Mabuyane, het die LUR van gesondheid, Sindiswa Gomba, gevra om ’n verslag in te dien ná aan­tygings dat gesondheidswerkers en pasiënte by die Mthatha Privaat Hospitaal sleg behandel word. Luidens ’n verslag deur die kantoor van die premier gaan die besluit deur die Life St. Mary Hospitaal in Mthatha wat die lede van die portefeuljekomitee oor gesondheid toegang tot die hospitaal se perseel geweier het, ook in die verslag vervat word. Mabuyane is bekommerd oor die beweerde optrede by dié hospitale. Die verslag gaan vandag ter tafel gelê word op ’n spesiale vergadering van die uitvoerende raad van die provinsie. Luidens die verslag van die premier reik die provinsiale regering via die gesondheidsdepartement operasionele lisensies uit aan die privaat hospitale. Dit is die verantwoordelikheid van die provinsiale regering om te verseker dat alle lisensiehouers aan die lisensievoorwaardes voldoen. Nadat die verslag in ontvangs geneem is, gaan die provinsiale regering ’n besluit neem wat daarop gemik is om die beskerming van gesondheidswerkers en pasiënte te verseker. ’n Besluit oor hoe om compliance met lisensievoorwaardes af te dwing, gaan ook geneem word.