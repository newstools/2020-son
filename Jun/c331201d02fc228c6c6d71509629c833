’N NUWE week, ’n nuwe omstredenheid in die Boland-rugbyunie (BRU). Dié eens trotse unie wat jaar ná jaar uitnemende spelers en amptenare opgelewer het, is nou die vrot appel van SA Rugby. Die BRU, onder leiding van Ivan Pekeur (president), is die laaste ruk voortdurend in die media vir allesbehalwe die regte redes. Sy werknemers wend hulle keer op keer tot die CCMA, MyPlayers, Sport Employees Unite en selfs die media met griewe oor beweerde onredelike afdankings en kontrakte. Die BRU word telkens bloedneus geslaan en moet sake dan ten duurste skik. Sedert die ontstaan van die beroepsera was Boland altyd bekend as ’n unie wat hom kon roem op sy uitstekende spelers, afrigters en amptenare. Nick Mallett was in 1995 en 1996 die afrigter van Boland voordat hy opgeroep is na die Springbokke – eers as hulpafrigter en daarna as hoofafrigter. Manne soos McNeil Hendricks, Stefan Terblanche, Dale Santon, Marius Joubert, Wayne Julies, Ricky Januarie, Ashwin Willemse, Cornal Hendricks en Willie le Roux het almal die Boland-Kavaliers-trui met trots gedra voordat hulle Springbokke geword het. Die Boland-stadion was week ná week vol passievolle ondersteuners en tjokkertjies kon daarvan droom om in die voetspore van bogenoemde spelers te volg. Die Kavaliers het selfs in 2011 onder leiding van Loffie Eloff (afrigter) en Bolla Conradie (kaptein) die Curriebeker Eerste Divisie gewen. Die ondersteuners was in vervoering oor hul skitterende hardlooprugby. ’n Aanduiding hiervan is die feit dat Danwel Demas (15), Le Roux (12), Hendricks (10) en Brendon April (8) almal onder die voorste driedrukkers in die kompetisie was. Die nuutste geskil in die BRU is met Arthrob Petersen. Die voormalige Springbok-spanbestuurder het hom tot die CCMA gewend omdat hy voel hy is onbillik afgedank. Dit is dalk nou tyd dat Pekeur en diegene wat verantwoordelik is vir die gemors waarin die rugbyunie hom bevind plek maak vir nuwe en dinamiese leiers. Dalk kan nuwe bloed die respek van die rugbygemeenskap terugwen en die Boland-skip weer na rustige waters help seil.