“EK WOU nog altyd gospel sing, want dit is my hart en siel.” Só sê Elwira Standili. Die sangeres is opgewonde oor hierdie nuwe reis wat sy onderneem: Die voormalige Idols SA-deelnemer gaan nou op gospel fokus. “Ek is so dankbaar vir ál die wonder­like geleenthede wat Idols vir my oopgemaak het, maar dis tyd om my hartsmusiek te sing en ’n seën te wees vir die volk. “Die lockdown het my tot stilte geruk. Ek het besef hoe kort die lewe is. Ek moes stil word en werklik dink aan my doel as musikant en sanger. “Ek wou nog altyd gospel doen, maar ek het besef dis ’n leefstyl waarmee jy mense se lewe kan inspireer.” Standili vertel verder sy moes ’n kopskuif maak en alleen voor die Here staan en tyd saam met Hom spandeer. “Ek wil ’n seën vir die volk wees en my roepingsdoel nou uitleef. “Die tyd is nou. Ons mense makeer hoop en hulle wil net weet dat alles gaan oukei wees. “Die lewe is kosbaar. Ek weet ons almal trek nou swaar, maar hou goeie moed; jy sal die stryd oorwin! “Ek staan elke oggend met ’n lied in my hart op en ek laat niemand toe om my vreugde te steel nie.” Met vanaand 18:00 se konsert, Worship with Elwira: The Online Wor­ship Experience, wil die gewilde sangeres vir ’n goeie doel geld insamel. ’n Kaartjie kos R50 en dit kan op dreamstream.co.za gekoop word. Sy gaan van die geld wat deur middel van kaartjieverkope ingesamel word, gebruik vir haar projek Do It For The Girlz. Dit skenk sanitêre doekies aan skole. “Dis ’n projek wat my baie na aan die hart lê. Ek kan onthou toe ek op laerskool was, het ons dit nie altyd breed gehad nie, maar die Here het voorsien. “Dis ’n voorreg om Do It For The Girlz saam met my vriendin dr. Olive Pedro te doen. Ons gaan in die gemeenskap ingaan en baie girls se hart laat warm klop.”