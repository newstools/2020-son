IGGY Azalea (30) is ’n mammie! Die “Fancy”-rapper, wat ’n verhouding met Playboi Carti het, het dié week op Instagram aangekondig sy het ’n laitie. “Ek het heeltyd vir die regte oomblik gewag om iets te sê, maar dit voel hoe meer tyd verbygaan, hoe meer besef ek dat ek altyd angstig gaan voel om dié nuus met die wêreld te deel.” Die Australiese rapper verduidelik dat sy haar seuntjie se lewe uit die openbare oog gaan hou. “Ek wil hom privaat hou, maar ek wil dit duidelik maak dat hy nie ’n geheim is nie en ek is baie lief vir hom.” Daar was mos in Desember 2019 stories dat die paartjie ’n baba verwag, maar nie Iggy of Playboi het die nuus bevestig of ontken nie. Maar Iggy het destyds ’n foto van haarself in ’n rooi bikini gepost. Dit het mense laat dink dat sy tog nié swanger is nie. Ek sien op eonline.com die tweetjies het in 2018 ontmoet en in Julie 2019 was daar weer stories dat hulle verloof geraak het. Dít nadat Iggy ’n foto van haar en haar berk in die sosiale media gelaai het waar daar ’n pragtige ring aan haar vinger skitter. Julle weet mos mense like dinge en kort voor lank toe loop daar stories rond dat Playboi glo die groot vraag gevra het. Iggy het nie gesê hoe oud haar seuntjie is nie en ons sal ook seker nie gou ’n kiekie van die laitie onder oë kry nie.