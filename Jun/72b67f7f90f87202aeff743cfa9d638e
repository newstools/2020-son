SUID-AFRIKA het die aanbieding van 2010 se Wêreldbeker-sokkertoernooi vroeër vandeesmaand herdenk. Suid-Afrika is die eerste Afrikaland wat dié gesogte sportskouspel aangebied het. Vir ’n boorling van Bridgetown in die Kaap hou die aanbieding van die World Cup veral baie spesiale herinneringe in. Die 48-jarige voormalige skeidsregter Jerome Damon is die eerste Suid-Afrikaner wat in ’n World Cup-stryd die fluitjie geblaas het. Dit was op 15 Junie in die Royal Bafokeng-stadion (Rustenburg) toe Nieu-Seeland en Slowakye mekaar die stryd aangesê het. Dié wedstryd in groep F het met 1-1 gelykop klaargemaak, maar vir Damon het die dag soos ’n persoonlike sege gevoel. “Ek onthou nog duidelik daai onvergeetlike oomblik toe ek op die speelveld loop,” vertel Damon aan Son op Sondag. “Ek kon nie keer dat ’n traan of twee oor my wang rol nie. “Ek was gevul met opgewondenheid. Dit bly my trotsste oomblik in my loopbaan as skeidsregter.” Damon het ’n goeie rede gehad om ’n traan te stort. Sy pa, wyle Red, het hom op ’n unieke manier sy seën gegee om die wêreld van ’n sokkerskeidsregter te betree. Damon het elke Saterdag saam met sy pa gegaan en gekyk hoe Red in wedstryde blaas. ’n Mens kan dus sê hy het die fyner kunsies van skeidsregter speel onder die knie gekry deur sy pa van die kantlyn af dop te hou. Damon sou soms ook op sy eie na wedstryde gaan waarin sy pa nie as skeidsregter opgetree het nie. Soos die noodlot dit wou hê, was dit juis op só ’n dag dat hy sy eerste voorsmakie van skeidsregterswerk sou kry. “Dit het per toeval gebeur dat ek daarby betrokke geraak het,” vertel Damon. “Ek het byna elke Saterdag die team sheets uitgeskryf. My vriende wat sokker gespeel het, het vir my gesê hulle hou van my netjiese handskrif. Ek het nou rêrig nie belanggestel in die waterbottels ronddra nie. “Toe, op ’n dag, gebeur dit dat die skeidsregter nie opdaag om ’n senior game te blaas nie. Ek is toe gevra om in die game te officiate en toe het die gogga gebyt. “Dis toe dat ek begin ref het in die destydse IDFA (Interdenominational Football Association), wat die speelvelde in Bridgetown en Field Crescent in Athlone gebruik het. “Toe my pa hoor dat ek ’n skeidsregter wil word, het hy die onverwagte gedoen. Hy vat toe sy fluitjie en sy gear en gee dit met dié woorde aan my: ‘Daar kan net een Damon referee wees en jy het die geleentheid om vir jouself ’n naam te maak. Onthou om altyd eerlik en fair te wees.’ My pa was my hero,” vertel Damon. Daar is nog ’n groot herinnering wat Damon altyd sal koester. Gedurende ’n kwalifiseringstryd vir 2009 se World Cup tussen Egipte en Algerië het hy as skeidsregter opgetree. “Die stadion was propvol. ’n Skare van sowat 110 000 toeskouers het vir die 20:00-afskop opgedaag. “Die atmosphere en build-up was amazing en die stryd het in ekstra tyd oorgegaan. Egipte het twee doele aangeteken en na die third leg play-off in Soedan deurgedring.” Damon, wat in 2004 in Tunisië sy eerste Afrika­bekerwedstryd geblaas het, is betrokke by die ontwikkeling van skeidsregters nadat hy besluit het om te bedank as onderwyser by die Hoërskool Bridgetown. “Dit (skeidsregters oplei) vat baie tyd. Fifa (wêreldbeheerliggaam) en Caf (beheerliggaam vir Afrika) verwag van my om refs te upskill, as monitor op te tree en ondersteuning te verleen in die onderskeie skeidsregterafdelings rondom Afrika. Ek is ook verantwoordelik vir VAR- (video assistant referee) opleiding.” Glad nie sleg vir iemand wat nooit rêrig die spel gespeel het nie. Damon skryf sy sukses ook toe aan die ondersteuning van sy vrou, Bronwyn, en God. Hy beskou dit as die Almagtige se werk om sy kennis met ander te deel en dis net soos sy wyle pa dit sou wou hê toe hy destyds sy fluitjie en die skeidsregtershempie aan hom oorgegee het.