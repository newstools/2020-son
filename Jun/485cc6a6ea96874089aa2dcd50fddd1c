POUSE sal nooit weer dieselfde wees nie. Deesdae is dit die heel laaste ding op die matrieks en gr. 7-leerders van 2020 se mind. Lede van parlement se onderwyskomitee het Woensdag skole in Mitchells Plain besoek om te sien hoe die Covid-19-pandemie in klaskamers gehanteer word. By die Hoërskool Lentegeur het die klok vir eerste pouse gelui toe Son daar aankom. Vir leerders beteken elke pouse nou sosiale distansiëring, met almal wat 1,5 m weg van mekaar af moet sit of staan. Die skoolhoof, Rodney Cupido, verduidelik dat sy leerders baie mooi by die regulasies hou. Daar is omtrent 100 van die 150 matrikulante terug by die skool sedert die heropening ’n week gelede. Voordat leerders in die klaskamers instap, moet hulle sanitise. Daar is ook ’n stelsel waar ’n leë lessenaar moet staan tussen leerders. Voor in die klas is daar ook ’n plastiekvel wat die onderwyser van die leerders skei. Leerders stem dat hulle eerder onder sulke omstandighede aangaan om hul gr. 12-jaar klaar te maak as om dit te moet oordoen. Ondanks die skool se voorsorgmaatreëls is daar steeds ouers wat nie vertroue in die stelsel het nie. Garnet Hendricks, ’n lid van die skoolbeheerliggaam, verduidelik dat daar steeds ablusie-tekorte is. “Die skool kan tans net aan die gr. 12-leerders voorsien. “Ons weet nie of alles gereed sal wees as die hele skool oopmaak nie. “Om 1 200 leerders elke dag te hê, gaan ’n uitdaging wees.” Hendricks sê hy verstaan wel die matrieks se sentimente. “Hulle wil klaarmaak. Hulle wil werk. Ons mense maak ook staat op beurse. “So, indien ’n leerder volgende jaar wil studeer, moet hy of sy hul matrieksertifikaat kan wys.” Fernand Christians, ’n lid van die DA, het ook aan die span verduidelik dat skole gereed moet wees voordat hulle leerders aanvat.