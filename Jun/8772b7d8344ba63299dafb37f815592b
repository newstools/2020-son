DIE Primêre Skool Klipfontein was allesbehalwe gereed toe skole heropen. By dié skool in Netreg, langs Bonteheuwel, was daar nie eens water of toiletgeriewe vir die leerders en onderwysers toe hulle terugkeer nie. Hoewel dit lockdown is, moes leerders van vreemde mense in die straat se toilette gebruik maak as hulle ’n behoefte het. ’n Onnie by die skool het Son in kennis gestel en gesê dié situasie ontwrig klasse. Boonop stel die leerders as gevolg hiervan hulself en onnies aan die gevreesde Covid-19 bloot. Die onnie sê: “Die kinders maak gebruik van die mense in die pad se toilette. Ons kan nie reg teach nie, want die kinders bly op skoolwerk uitmis. “Die departement doen niks en die company waarvan hulle gebruik maak, kom net nie uit nie. “Niemand is regtig op kantoor om die papierwerk uit te sorteer nie, maar die onderwysers moet by die skool wees. “Dis teen ons regte, want ons as onderwysers word benadeel deurdat daar nie sanitasiegeriewe is nie. “Die departement moet uitkom om sy werk te doen en ons skool uit te sorteer. “Boonop word daar ook nog geskiet hier, so enige iets kan met die kinders gebeur. “Daar waar die kinders die toilette gebruik – wie sê die mense van die huis maak hul huis reg skoon?” Volgens Bronagh Hammond, ’n woordvoerder van die onderwysdepartement, moes bouwerk al in die vakansie by die skool gedoen word, maar dit was weens die lockdown onmoontlik. Hammond sê die kontrakteurs is tans by die skool en die skool het alternatiewe reëlings getref. “Daar is tans 34 leerders by die skool en hulle maak gebruik van emmers water om te flush. “Ons is nie bewus daarvan dat die leerders bure se toilette gebruik nie.”