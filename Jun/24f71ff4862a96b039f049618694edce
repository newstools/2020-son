NIZAAM Carr gaan ’n massiewe hupstoot as ’n signing vir die Bulls wees. Dít is die mening van Ashley Johnson, die staatmaker-voorspeler van Wasps, wat Carr baie goed geleer ken het sedert die voormalige Springbok-losvoorspeler hom in 2017 by dié Premierliga-klub in Engeland aangesluit het. Die Bulls het Vrydag bevestig die 29-jarige Kapenaar gaan sy loopbaan voortaan in Pretoria onder die afrigting van Jake White voortsit. Johnson, wat sedert 2012 by Wasps rugby speel, het Vrydag aan Son op Sondag gesê: “Ja, Nemo (Carr) is beslis ’n massiewe signing vir die Bulls. Ek kan nie meer van hom uitgepraat raak nie. Ek is seker die mense van Kaapstad en veral sy familie gaan uiteraard hartseer wees dat hy na die Bulls en nie die Stormers gaan nie. “Ek is egter baie happy vir hom. Die Bulls is besig om ’n goeie groep vir volgende jaar saam te stel. “Ek dink van al die spelers wat hulle tot dusver by Wasps aansluit het, is hy die een wat die meeste gegroei het. Hy was nog altyd goed, maar die fisieke aspek van sy spel het aansienlik verbeter. Volgens Johnson het Carr se vaardighede in die lynstane ook ’n gedaanteverwisseling ondergaan. “Sy lynstaanspel is nou een van sy sterk punte. Ek glo dit gaan baie nuttig in die Suidelike Halfrond wees waar daar baie klem op die vaste fasette is. Met al daai kennis en ervaring wat hy hier opgebou het, gaan hy baie waarde volgende seisoen by die Bulls kan toevoeg. “Ek dink wanneer die Bulls aan die einde van volgende seisoen terugkyk, sal Nizaam heel waarskynlik hul beste signing wees.” White, die Bulls se direkteur van rugby, sê in ’n verklaring: “Nizaam het min bekendstelling nodig. Sy vermoë om onder druk te presteer, sal die franchise bevoordeel. Sy ervaring sal gebruik word om die jonger losvoorspelers in die groep te lei. Hy het goed in Engeland gevaar. Dis wonderlik om sy talent op SA bodem te hê.”