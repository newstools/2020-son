ONS strate is bevlek met onskuldige jong mense se bloed. Dit het tyd geword om ons land se strafreg, wat moordenaars en verkragters beskerm, verander te kry. Só voel Roegshanda Pascoe, ’n aktivis teen misdaad van Manenberg, oor die toenemende geweld op die Kaapse Vlakte. Dit kom nadat nóg ’n jong man op Jeugdag in Lotus­rivier koelbloedig doodgeskiet en ’n ander persoon gewond is. Pres. Cyril Ramaphosa het ook Woensdagaand in sy boodskap aan die nasie klem gelê op die vlaag geweldsmisdade wat die land tans tref. Hy verwys na dié misdadigheid as die ander virus wat die land in sy greep beet het. Woensdag­oggend is die lyk van ’n 42-jarige man ook in Danubestraat, Manenberg, gevind. Volgens die inwoners het hulle vroegoggend skote gehoor en twee mans is met maskers gesien van die toneel weghardloop. Pascoe sê: “Daar was niks om op Jeugdag te vier nie. Ons as gemeenskap het die jeug en weerlose vroue en kinders gefaal. “Ons as volwassenes behoort vir die jeug verskoning te vra oor ons hulle nie kon beskerm en veilig hou nie. Ons sit met ’n verlore generasie wat geestelik en liggaamlik siek is.” Volgens Pascoe het dit tyd geword om die strafreg te verander sodat daar geen bail vir moordenaars en verkragters is nie. Sy beweer dit help nie om optogte te hou en memorandums te oorhandig nie, want die polisie en regering luister nie na die gemeenskappe se klagtes nie. Pascoe sê: “Dis duidelik die polisie is nie opgewasse om misdaad te bekamp nie. “Ons as aktiviste moet self inspring en begin om die moorde en verkragtingsake te ondersoek. “Die gemeenskappe kom na ons vir hulp, want hulle kry dit nie by die regering of polisie nie. “Dit het tyd geword dat die regering die gemeenskapsorganisasies help, want dit is húlle wat die mense in nood op die grondvlak bystaan.” Volgens kapt. FC van Wyk, ’n polisiewoordvoerder, is niemand in dié stadium al vir die moorde op die Kaapse Vlakte gearresteer nie.