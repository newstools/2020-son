SOOS julle weet, is die hele land tans op vlak 3 van ons nasionale inperking weens die corona-virus-pandemie. Ons mag nou drank by drankwinkels koop en tussen 06:00 en 18:00 in strate en op sypaadjies oefen. Selfs kerke en skole is weer oop. Maar daar is een bedryf wat steeds nie sy deure mag oopmaak nie – die skoonheidsbedryf. Haarkappers, grimeerkunstenaars, nail techni­cians en so meer mag steeds nie hul besigheid bedryf nie. Dis nie net stresvol nie, dis ook kommerwekkend, want dit beteken dat baie meer mense hul werk kwyt gaan wees as besighede langer toe moet bly. Daar is baie stres van nie weet wanneer hulle weer gaan oopmaak vir besigheid nie en mense moet skarrel om ’n bord kos op die tafel te sit. Hier is ’n paar wenke van Devan Moonsamy, CEO van die ICHAF Training Institute vir dié in die skoonheidsbedryf, veral die eienaars van skoonheidsalonne. Dit kan dalk nou vir jou klink asof jy nie hierdie plan nodig het nie, maar dinge sal nie vir ewig so aangaan nie. Jou bedryf gaan een of ander tyd oopmaak – en wanneer dit gebeur, moet jy gereed wees daarvoor.