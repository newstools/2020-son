ASHTON. – Die enorme Kogmanskloofbrug, wat in dié klein dorpie gebou word, laat baie motoriste se koppe draai. Bouwerk aan die nuwe boogbrug het reeds in 2011 begin om die bestaande brug op te gradeer vir die baie verkeer op die R62-roete. Die ou brug is ook baie nou vir groot vragmotors en is in die verlede deur die rivier oorspoel. Bouwerk het vir ’n wyle stilgestaan toe die oorspronklike kontrakteur hom onttrek het. ’n Nuwe kontrakteur is verlede jaar aangestel en die werk het weer begin. Daar word verwag dat die brug volgende jaar voltooi sal wees. Die werkers sê die brug is nou in sy finale fase. Nie eens die corona-virus het hulle teruggehou om met hul job voort te gaan nie. Voordat elke werker die meters hoë stellasie na bo uitklouter, word hulle behoorlik gesanitise. Hulle pas ook social distancing onder uiters moeilike omstandighede toe. “Ons doen die job en die dag wanneer ons klaar is, kan ons met trots sê dit was onse harde arbeid,” het van die werkers baie spoggerig aan Son gesê. Die brug is volgens die bouers die enigste een in sy styl hier in Suid-Afrika. “Die brug is totaal in ’n ander klas en glo my, mense van heinde en ver gaan nog na Ashton stroom om self te kom sien hoe uniek dié brug van ons is,” het een ou hoog in sy noppies gesê. Baie motoriste hou nog daagliks stil en verwonder hulle aan hoe die werk stadig maar seker gedoen word. ’n Kaapse motoris vra: “Waarom dan nou so ’n moewiese brug?” Volgens hom is hy in ’n mate verbaas dat so ’n massiewe brug op so ’n klein dorpie gebou word. Hy meen hulle kon die geld eerder vir huise aangewend het.