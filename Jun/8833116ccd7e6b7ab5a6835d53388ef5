DANIEL Levy, voorsitter van Tottenham Hotspur, sleep na bewering sy voete om die dienste van Chelsea se Willian te bekom. Dis omdat Levy nie bereid is om ’n gratis oordrag vir die Brasiliaan te onderhandel sonder om eers een van Tottenham se spelers te verkoop nie. Te midde van die finansiële-krisis weens die Covid-19-pandemie is Levy glo nie gretig om Willian se salaris van £120 000 (sowat R2,6 miljoen) per week te betaal nie. Daar word hewig bespiegel dat Spurs dit sterk oorweeg om Erik Lamela eers te pos voordat die deal met Willian glo afgehandel kan word. Willian, wie se kontrak by Stamford Bridge einde Julie verstryk, het vroeër in April erken dat dit vir hom “onwaarskynlik” lyk dat hy sy kontrak met die Blues gaan verleng. Dis nadat hy ’n kontrakverlenging van drie jaar versoek het, maar Chelsea het hom glo net twee jaar aangebied. Chelsea se manager, Frank Lampard, het intussen gesê dat hy “baie noukeurig” kyk na maniere om Willian sowel as Olivier Giroud by die klub te hou. Dae later het Chelsea aangekondig dat Giroud ’n verlenging van een jaar geteken het. Spurs se manager, José Mourinho, is ook meer as gretig om weer saam met Willian te werk. Mourinho het Willian in 2013 na Chelsea gelok, waar hulle saam groot sukses behaal het. – AP