GEORGE. – ’n Man het ’n lelike scar by sy linkeroog en aan die kant van sy gesig opgedoen nadat sy vriend hom met ’n bottel geslaan het. Die voorval het Dinsdagaand naby George in die Ramaphosa-plakkerskamp gebeur. Bucks Ludumo (28) en sy vriend van 18 jaar het oor geld gestry terwyl hulle bier gedrink het. Ludumo is by ’n plaaslike kliniek behandel vir ’n besering aan sy oog en ’n wond op sy kop. Hy sê hy en sy vriend het begin stry omdat hy (Ludumo) voor die lockdown by hom R50 geleen het. “Terwyl ons gedrink het, het hy gesê hy soek sy geld, maar ek het dit nie gehad nie. Hy het my toe met ’n leë bierbottel aangeval.” Ludumo sê hy is kwaad omdat hulle jare lank vriende is. “Ek het ’n permanente scar en dit het my looks vir altyd verander.” Lizwi Mevana, ’n buurvrou, sê sy het die twee hoor stry, maar het nie veel daarvan gedink nie omdat hulle al so lank vriende is. ’n Familielid van Ludumo, Mbuzeli Baliso, sê ook die twee was jare lank vriende. “Bucks het nou ’n scar vir die res van sy lewe. “Ek weet nie of hulle weer vriende sal wees nie, maar dit hang van hulle af.” Kapt. Dumile Gwavu,’n polisiewoordvoerder, sê die saak word ondersoek.