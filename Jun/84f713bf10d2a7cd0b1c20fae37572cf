’N MEISIEKIND is in die been gewond toe ’n dwaalkoeël haar in haar ouma se hok getref het. Volgens Sunet Brown (34) van Aloes Valley in Missionvale was haar agt­jarige dogter, Michaela, ’n gr. 3-leerder, gister omstreeks 10:20 besig om haar ouma Audrey Arends in haar shack te help aartappels skil. Sy sê sy het skielik twee skote hoor afgaan. Kort daarna het Mic­haela se ouma by haar huis aangehardloop gekom. Die ouma woon net ’n paar huise weg van Brown. Die ouma het Brown toe meedeel dat Michaela pas geskiet is. Brown vertel sy het groot geskrik en onmiddellik na die shack gehardloop. Sy sê toe sy daar aankom, het sy Michaela op die vloer aangetref. Die meisietjie het baie gehuil en sy was bebloed. Die ma sê haar kind is in die regterbeen gewond. Volgens haar het die bullet in Michaela se been vasgesteek. Brown sê sy het haar dogter onmiddellik na haar huis geneem en ’n vriend gebel om hulle hospitaal toe te neem. Die ma was baie angsbevange en sy het aanhoudend gehuil. Volgens haar het die vriend hulle na die Dora Nginza-hospitaal geneem. Brown sê toe sy die twee skote hoor afgaan, het sy nie vir een oomblik gedink dat haar kind dalk raakgeskiet is nie. Toe Son gister met Brown oor die voorval gesels, het Micheala geslaap. Kol. Priscilla Naidu, ’n polisiewoordvoerder, bevestig ’n agtjarige meisie is gisteroggend kort ná 10:00 in Aloes Valley, Mission­vale, deur ’n dwaalkoeël getref. Volgens Naidu is die verdagte onbekend. ’n Dossier van poging tot moord is aangelê. Verlede maand het inwoners teenoor Son uitgepak oor hoe die skote van soggens vroeg tot saans klap en hoe hulle in vrees leef. Die voortslepende skietgeweld in Missionvale het die plaaslike wyksraadslid, Teslin Booysen, geen ander keuse gelaat nie as om ’n skrywe te rig aan Bobby Stevenson, DA-leier in die Oos-Kaapse wetgewer. In die brief vra Booysen onder meer opnuut dat die sektorpolisie toegelaat moet word om die polisie by te staan. Dié week is aangekondig lede van gemeenskapspolisiëringsforums en buurtwagte kan op vlak 3 werk.