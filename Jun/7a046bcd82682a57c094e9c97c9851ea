AL IS Cape Town City se baas, John Comitis, net soos die res van die wêreld onkant betrap weens die corona­virus-pandemie, reken dié sokkerbaas hy pak nou die spreekwoordelike bul by die horings. Comitis sê hy is nou meer proaktief sodat sy klub nie weer aan die slaap gevang word nie. Dit het die uitgeslape sokkerbaas bewys deur Roland Putsche, een van sy high earners, vry te stel om hulle finansiële knyp te verlig. Dan is daar ook sprake dat City se striker Siphelele “Shaka” Mthembu ook binnekort die deur gewys kan word. Comitis het intussen ook twee van sy sterspelers, Surprise Ralani en die ervare Mpho Makola, nuwe kontrakte aangebied. Kort nadat Comitis aangekondig het dat die 32-jarige Ralani nog ’n seisoen op hulle boeke gaan wees, is die ervare 34-jarige Makola ook met ’n kontrakverlenging van een jaar beloon. City se staatmakers, soos die kaptein, Thamsanqa Mkhize, goalie Peter Leeuwenburgh en die veelsydige Thato Mokeke, is reeds vasgemaak vir die Citizens. “Daar is ’n plan in aksie en ons sal daar uitkom,” het Comitis gister gesê. “Dit help nie ons kla oor die situasie nie. Die klub en die spelers het almal verpligtinge. “Dus is dit belangrik dat ons proaktief is en die bul by die horings pak. “Ons wil ’n suksesvolle klub wees waarop Kapenaars trots kan wees. Ons wil ook ons fans beloon met ’n liga-titel. “Dis waarvan baie Kaapse sokkerfans al jare droom,” het die voormalige Ajax Cape Town-eienaar bygevoeg.