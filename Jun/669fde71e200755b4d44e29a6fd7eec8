DIT is so te sê neusie verby vir die kanse van een van die Engelse Premierliga (EPL) se roemrykste klubs om vir enige van volgende seisoen se Europese kompetisie te kwalifiseer. Arsenal het Saterdag sy tweede nederlaag gely sedert die terugkeer van EPL-sokker se 2019-’20-seisoen. Brighton & Hove Albion het die Gunners met 2-1 geklop. Mikel Arteta (manager) se troepe is drie dae voor dit ook met 0-3 deur Manchester City pak gegee. Dié nederlae beteken Arsenal steek vas op 42 punte en het voordat gister se ander wedstryde nog beslis moes word, klaar tot die 10de plek op die log uitgesak. Arteta se span moet minstens die sesde of vyfde plek aan die einde van die seisoen verseker om vir die Europa League te kwalifiseer. ’n Plek onder die voorste vier spanne en kwalifisering vir die gesogter Uefa Cham­pions League is nou baie on­realisties. Die nederlaag teen Brighton het ook vir verdere pyn gesorg toe die Gunners se eerste­keuse-doelwagter, Bernd Leno, op ’n draagbaar die veld moes verlaat. Leno en Brighton se Neal Maupay het in mekaar vasgehardloop. Maupay het om verskoning gevra, maar ’n geveg het losgebreek toe die Gunners se Mattéo Guendouzi die Brighton-doelskieter aan die nek gegryp het. Arteta erken die nederlae teen City en Brighton is sy span se verdiende loon. Hy sê: “Ons het nie gekompeteer soos in die EPL verwag word nie. “Om ’n eerste doel so maklik af te staan en dan ook twee wedstryde te verloor, dit is alles ons eie skuld.”