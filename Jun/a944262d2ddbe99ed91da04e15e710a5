DIE Oostelike Provinsie Rugbyunie (OPRU) sal binnekort sy ondersoek in die moontlike bedrogsaak voltooi. Volgens ’n ingeligte bron is die oudregter Lex Mpati, wat aangestel is om die ondersoek te doen, byna klaar met alles. Mpati is aangestel om die moontlik vervalste invoices te ondersoek wat verlede jaar by die Unie ingedien is. Die OP-president, André Rademan, wou nie veel aan Son sê oor die huidige stand van sake nie. “Die regter is in dié stadium steeds besig met die ondersoek en dit is al wat ons bereid is om nou te sê,” het Rademan gesê. Soos voorheen berig, word Bantwini Matika, Eldridge “Chico” Februarie, John Scheepers en Angelo Peters daarvan verdink dat hulle sowat R500 000 van die OPRU se Lotto-geld onwettig wou bestee. Matika het as adjunk-president bedank, terwyl Scheepers (bestuurder van klubrugby) en Peters (administrateur van klubrugby-verwante sake) ook hul posisies by die unie ontruim het. Februarie het besluit om nie as vise-president te bedank nie. Hy is voorlopig geskors. Daar is egter ook nou kommer oor manier waarop die OP die hele saak hanteer het. Verskeie bronne uit klubrugby-geledere het boodskappe hieroor aan Son gestuur. Weer wou Rademan nie kommentaar lewer nie en het net gesê die unie wag vir die ondersoek om voltooi te word voordat hy enige verdere inligting oor die saak bekend sal maak.