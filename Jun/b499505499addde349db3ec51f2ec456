KAPENAARS moet maar tot ná die naweek hul warm klere aanhou. Sneeu het ’n yskoue, wit kombers in plekke soos Ceres, die Koue Bokkeveld en Sutherland gelaat. Dit is omskep in ’n winter-wonderland. Die temperatuur gaan nie gou styg nie. In Kaapstad, die Paarl, Langebaan en die Strand is die kwik steeds onder 10 °C en mense kan maar regmaak daarvoor dat dit nie hoër as 15 °C sal styg nie. Die Suid-Afrikaanse Weerdiens sê die reën sal wel vandag opklaar, maar die koue bly. Teen gisteroggend het die volgende plekke baie reën gekry: Clanwilliam 26 mm, Jonkershoek (Stellenbosch) 45 mm, Bellville 28 mm, Porterville 21 mm, Atlantis 16 mm, Elim 59 mm, Kaapstad 21 mm, Hermanus­ 41 mm, die Paarl 36 mm, Wellington 33 mm en Ceres 65 mm. Die Theronsbergpas tussen Ceres en Touwsriver was ook toe weens die sneeu en die Swartbergpas was ook gesluit. Al langs die kusstrook was die see grys en onstuimig soos dit net in die winter kan raak. In die Strand was Main Road gesluit.