DIE Suid-Afrikaanse Sokkervereniging (Safa) is in ’n warboel nadat twee van sy hooggeplaaste raadslede die naweek gepos is. TimesLIVE berig albei Safa se adjunk-presidente, Ria Ledwaba­ en Thamsanqa Mokoena­, is gevra om hul poste te ontruim. Luidens die berig is Ledwaba afgedank omdat sy ’n brief oor ongerymdhede by Safa aan Nathi Mthethwa, minister vir sport, kuns en kultuur, geskryf het. Ledwaba wou hê Mthethwa moes ingryp by ’n paar omstrede sake. Haar probleem is hoe die kwessies tot dusver hanteer is, veral dié wat direk deur die president, Danny Jordaan, hanteer is. Na bewering spruit Ledwaba se optrede uit ’n skreiende verslag oor Safa se doen en late deur sy voormalige waarnemende uitvoerende hoof, Gary Mokoena. Die rede vir Thamsanqa Mokoena se verwydering as adjunk-president gaan luidens ’n ver­klaring wat Safa uitgereik het, oor ’n verslag wat hy saamgestel het. Dominic Chimhavi, Safa se direkteur van kommunikasie, het aan TimesLIVE verduidelik: “Moenie vergeet nie, die adjunk-presidente word deur die uitvoerende raad aangestel. “Hulle is nie verkose beamptes nie. “Die besluit om hulle te ver­wyder, was eenparig.”