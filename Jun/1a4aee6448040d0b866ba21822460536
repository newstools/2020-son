DIE cops het ’n moewiese besending dwelms na Namibië onderskep. Dié guns aan Namibiese gemeenskappe is gedoen deur op en wakker cops van Springbok in die Noord-Kaap, toe hulle ’n 50-jarige man vasgetrek het. Saterdag omstreeks 23:00 was die cops op die N7 op patrollie by Okiep, naby Springbok, toe hulle ’n verdagte trok gesien en dit gestop het. Die cops het aanvanklik gesien dat dit vol noodsaaklike voedsel was. Dit was vanuit die Wes-Kaap op pad na Namibië. Maar tussen die kos het hulle afgekom op ’n helse spul dwelms. Dit sluit in 4 552 Mandrax-tablette; 395 g tik en 126 kg dagga met ’n straatwaarde van so R1,2 miljoen. Die cops het ook R5 000 kontant op die verdagte gevind. Tony Daniel, ’n kuber-kriminoloog van Namibië, sê hy het dieselfde trok gereeld daar gewaar. Hy het dit na bewering aan Nampol gerapporteer, maar geen reaksie gekry nie. Hy sê: “Daar’s baie trokke van SA wat gereeld by plekke soos Swakopmund, Walvisbaai, Rehoboth en Windhoek aandoen. Hulle het kontakte en glip só deur die grensposte.”