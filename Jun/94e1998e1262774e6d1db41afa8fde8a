WERKERS by ’n staalfabriek vermoed hul werkgewers gebruik Covid-19 as verskoning om hulle nie te betaal nie. Arbeiders by Macsteel in Bellville-Suid het gister buite dié fabriek in Symphonyweg betoog. Die werkers het die ingang van die fabriek afgesper en voertuie verhinder om in te gaan. Die ruite van ’n trok wat sy way in gedwing het, is met ’n baksteen stukkend gegooi. Die intimidasie het egter opgehou toe die polisie op die toneel opdaag en die groep stakers gewaarsku het. Hulle sê die maatskappy het sedert die begin van die lockdown ’n hele 20% van hul salarisse afgetrek. ’n Werker, Jacky Mnyaka, sê die nasionale staking het al op Woensdag (27 Mei) begin. Hy sê: “Die maatskappy het ons nie eens voor die tyd in kennis gestel nie. Die besluit om 20% van ons salarisse af te trek, is sonder ons input of enige onderhandelings met ons vakbond geneem.” Die werkers is lede van die National Union of Metalworkers of South Africa (Numsa). Mncedisi Daza sê hulle is net per SMS ingelig dat hul salarisse 20% minder sal wees. Daza sê: “Ons is verskeie werkers hier. Jy kry arbeiders, drywers en masjienoperateurs. “As jy 20% van enigeen van ons se salaris aftrek, kan dit minstens R2 000 wees. Dis ’n klomp geld wat ons nie elders sal kan kry nie. Ons soek ons geld, want ons het daarvoor gewerk.” Zandisile Mvula meen die maatskappy het geen inkomste-verlies weens die nasionale lockdown gehad nie. Macsteel sê in ’n persverklaring hy het klaar namens die werkers by die regering aansoek gedoen vir werkloosheidsversekering-uitbetalings (UIF). Die statement lui: “Die proses wat ons in die implementering van die 20%-salarisvermindering gevolg het, was deursigtig, want ons het konsekwent deur elke stap van die proses met die werkers gekommunikeer.”