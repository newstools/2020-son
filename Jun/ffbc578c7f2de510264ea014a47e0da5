PAKISTAN se kriekettoer in Engeland gaan voort – al het 10 spelers tot dusver die corona-virus onder lede. Dit volg nadat nóg 7 spelers in Pakistan se groep van 29 wat na Engeland sou reis positief getoets is vir die virus. Dit neem die getal positiewe gevalle tot 10. Fakhar Zaman, Imran Khan, Kashif Bhatti, Mohammad Hafeez, Mohammad Hasnain, Mohammad Rizwan en Wahab Riaz het Dinsdag uitgevind hulle het Covid-19 opgedoen. Shadab Khan, Haider Ali en Haris Rauf is die naweek in Rawalpindi getoets. Hul uitslag is positief. Die 10 spelers is opdrag gegee om tuis in afsondering te bly. Hulle sal nie saam met die groep reis wat Sondag na Manchester vertrek nie. Malang Ali, die span se masseur, is ook positief getoets en reis nie saam nie. Die all-rounder Shoaib Malik, die legendariese Waqar Younis (boulafrigter) en die Suid-Afrikaanse fisioterapeut Cliffe Deacon is nog nie getoets nie. Pakistan speel in Augustus en September drie toetswedstryde en drie T20I’s in Engeland. Wasim Khan, uitvoerende hoof van die Pakistan-krieketraad, sê die positiewe toetse het nie dié planne ontspoor nie. Khan het gesê: “Die toer in Engeland is baie goed op dreef. Die span vertrek op skedule op 28 Junie. “Gelukkig is die uitslae van al die eerstekeuse-rooibalgroepe negatief – behalwe vir Rizwan. “Dit beteken hulle kan begin oefen onmiddellik nadat hulle getoets is en almal die groen lig kry wanneer hulle in Engeland aankom. “Intussen hersien Misbah-ul-Haq (afrigter) die oefenskedule in Engeland en hy versterk die planne dat reserwe-spelers getoets word (sou hulle benodig word). “Die onlangse positiewe toetse van sommige van die fiksste atlete, wat geen simptome getoon het nie, wys duidelik hoe gevaarlik hierdie virus is.” Die spelers en ondersteuningspersoneel wat negatief getoets is, sal Woensdag in ’n bio-veilige omgewing in Lahore bymekaarkom en Donderdag ’n tweede toetsronde ondergaan. Hafeez het intussen vir ’n tweede toets gegaan en getwiet die uitslag is negatief.