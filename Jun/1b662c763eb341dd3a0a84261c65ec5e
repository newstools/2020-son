STOF maar gerus die wilgerlatte en beenskutte af – krieket is eersdaags terug­. Krieket Suid-Afrika (KSA) het Vrydag by wyse van ’n skrywe van dr. Jacques Faul, sy tussentydse uitvoerende hoof, sy lede laat weet dat dié krieket­beheerliggaam sy vere regskud om oefensessies te begin sodra die staat die finale ja-woord gee. Nathi Mthethwa, minister van sport, kuns en kultuur, het verlede naweek aangekondig nie-kontak-sportsoorte mag ingevolge vlak 3-regulasies gespeel word – onderhewig aan Mthethwa se finale goedkeuring. Faul sê in sy skrywe, wat in Son op Sondag se besit is, die KSA is ook bewus van ’n hofgeding wat nog hangend is: “Ons wil ook erkenning gee aan die uitspraak van die hooggeregshof Dinsdag waarteen die kabinet nou appelleer. “Ons sal voortgaan om hierdie ruimte te monitor en u (die lede) op hoogte van sake te hou.” Krieket in Suid-Afrika is in die bevoorregte posisie dat hy tans in sy af-seisoen is. Hy word dus nie so hewig benadeel soos byvoorbeeld rugby en sokker nie. Die Proteas is veronderstel om aan die einde van Julie hul geskeduleerde toer na die Wes-Indiese Eilande te begin. Dit blyk in dié stadium egter ’n onwaarskynlikheid te wees. Daar is egter ’n goeie kans dat Indië in Augustus hier sal kom toer. Daar is reeds samesprekings gevoer dat die reeks dalk sal plaasvind in wat sportwetenskaplikes ’n “bio-borrel” noem. Dit is waar spelers, beamptes en televisiespanne in ’n gesteriliseerde omgewing beweeg en leef. “Ons doel is dat ons weer in Suid-Afrika speel op ’n wyse wat veilig en verantwoordelik is vir die spelers en krieket­gemeenskap,” sê dr. Shuaib Manjra van die KSA. “ ’n Bio-borrel is ’n ontsmette krieket­biosfeer met streng toegangstandaarde en beperkte beweging buitekant die kordon. Dit sal gereelde toetsing van almal in die borrel verg. Mense sal nie kan in- of uitgaan nie, tensy daar aan streng kriteria voldoen word. “Ons sal mense toets voordat hulle ingaan. Dit is ’n goed beheerde omgewing en ons kan verseker dat mense nie vertrek en ander nie binnekom nie. “Selfs in die borrel sal ons sosiale distansiëring hê en daar sal gereeld getoets word.” Faul sê as die finale “ja-woord” in die volgende paar dae deur die owerhede gegee word, kan daar dalk reeds vanaf Woensdag met oefensessies begin word.