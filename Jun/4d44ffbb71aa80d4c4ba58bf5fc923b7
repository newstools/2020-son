’N KLOMP vrae oor die dood van ’n sekswerker van Mowbray is steeds onbeantwoord. Megan Lessing van die Sex Workers Education and Advocacy Taskforce (Sweat), Sisonke, die National Movement of Sex Workers en die Trian­gle Project vra ’n ondersoek na die dood van Elma Robyn Mo­ntsumi. Luidens ’n verklaring van Sweat is Montsumi (39) op 9 April weens die besit van dwelms aangekla en by die Mowbray-polisiestasie aangehou. Hulle het verwag dat sy weens die lockdown-regulasies op borgtog vrygelaat sou word, maar dit het nie gebeur nie. Volgens Sweat het Montsumi se partner en vriende gesê sy het Saterdag 11 April laat weet sy voel siek en gooi op. “Sondag het sy nie oproepe beantwoord nie en haar partner is polisiestasie toe. “Haar partner het gesê ’n ambulans was buite die polisiestasie en die mense daar het gesê Robyn het haarself opgehang. “Iemand van Sweat het gaan navraag doen en daar is gesê Robyn is na die Groote Schuur Hospitaal geneem,” lui die verklaring. Dinsdag 14 April is Montsumi se familie polisiestasie toe. Daar het hulle gehoor sy is in die selle dood. Volgens Lessing het navorsing oor baie jare gewys die menseregte van sekswerkers word in Suid-Afrika vertrap en die polisie harass hulle gedurig. Lessing sê Montsumi was ’n sekswerker en ’n lid van die LGBTQI+-familie. Sy sê mense soos sy word as minderes in die samelewing ge­reken, en wanneer een van hulle sterf, word dit baiekeer geïgnoreer. Montsumi het in 2014 ’n lid van Sweat geword. Sy het van die begin af gewys sy is ’n formidabele aktivis vir sekswerkers en ma’s in die sekswerkbedryf asook in die LGBTQI+-gemeenskap. Sy was ook ’n lid van Mothers for the Future, ’n groep wat ma’s bystaan wat sekswerk doen. Op Facebook word gesê Montsumi sal onthou word as ’n liefdevolle persoon en iemand wat geveg het vir haar en ander se regte. Ndileka Cola, direkteur van kommunikasie en bemarking by die onafhanklike polisie-ondersoek-direktoraat (Opod), sê ’n ondersoek is aan die gang.