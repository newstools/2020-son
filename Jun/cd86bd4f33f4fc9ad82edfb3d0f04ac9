’N VERSKIL in opinie oor klousules in ’n ooreenkoms wat met ’n maatskappy aangegaan is, is na bewering die rede vir ’n raadslid van die WP Rugbyunie (WPRVU) se bedanking gister. Kevin Kiewitz het gister ’n bom laat bars toe hy besluit het om as raadslid uit die unie te bedank. Kiewitz is ’n direksielid in die sakevleuel van WP Rugby. Zelt Marais, president van die WPRVU, het Kiewitz se bedanking gister aan Son bevestig. Kiewitz, Marais, André van der Veen en Raymond van Niekerk dien tans saam op ’n interimkomitee. In die afwesigheid van ’n uitvoerende hoof bestuur die komitee­ tans die Stormers se beroepsrugby-sake. Kiewitz, ’n prokureur van beroep, se bedanking sal beslis as vreemd gesien word, aangesien hy invloedryke posisies binne die unie beklee. Hy het aan Son gesê hy gaan nog nie kommentaar oor sy bedanking lewer nie. Hy is besig om ’n verklaring met sy prokureurs voor te berei en sal dit vandag uitreik. “Ek het besluit om nie vandag al met die media te praat nie, want ek het nog ’n bietjie tyd nodig,” het hy gister gesê. “Daar is beslis goed wat ek wil sê en ek weet dit is in die openbare belang om te weet waarom ek resign het, maar ek sal môre (vandag) ’n statement uitstuur,” het Kiewitz gesê. Marais sê hy wil graag alle geaffilieerde rugbyklubs en genote inlig dat Kiewitz se bedanking as lid van die WPRVU se uitvoerende komitee, sowel as aandeelhoudende direkteur van WP se beroepsrugby-vleuel, onmiddellik van krag is. “Ek het die bedanking aanvaar en mnr. Kiewitz bedank vir sy waardevolle bydraes gedurende sy tyd in die kantoor en wens hom alle sukses met sy toekomstige planne toe,” het Marais bygevoeg.