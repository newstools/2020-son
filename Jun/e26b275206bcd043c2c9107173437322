J -ROD was in die skare mense wat Sondagaand die strate van Hollywood ingevaar het as deel van die Black Lives Matter-veldtog. Jennifer Lopez (50) en haar verloofde, Alex Rodriguez (44), is afgeneem in die skare van sowat 50 000 mense. Die tweetjies is maklik uitgeken hoewel hulle albei maskers – weens die corona-virus – en sonbrille aangehad het. J-Rod was albei in pikswart geklee in solidariteit met die Black Lives Matter-beweging. Hulle het ook albei selfgemaakte plakkate omhoog gehou. Die verloofde paartjie was ook nie die enigste A-listers wat in die skare was nie. Ek sien op Daily Mail se webwerf die 52-jarige Hollywood-ster Jamie Foxx het ook aan die protesoptog deelgeneem. Hy speel mos in die onlangse movie Just Mercy teenoor die aantreklike Michael B. Jordan. In dié fliek vertolk Jamie die rol van Walter McMil­lian. Walter is gearresteer, aangekla en die doodstraf opgelê vir ’n moord wat hy nie gepleeg het nie. Van die ander celebs wat ook uitgesteek het, is Vanessa Hudgens, Ireland Baldwin, Kaia Gerber en die rappers YG, Machine Gun Kelly en Mod Sun.