DIE kunstewêreld in die Wes-Kaap is in rou gedompel ná die moord op die gewilde danser Kirvan Fortuin (28) van Macassar. Sers. Noloyiso Rwexana, ’n polisiewoordvoerder, sê die voorval het Saterdag in die vroeë oggendure plaasgevind en ’n 14-jarige meisie is in verband met die moord in hegtenis geneem. Fortuin is in sy straat, Sheik Yusufstraat, Macassar Village, doodgesteek. Hy is in die bors gelem en het op die toneel aan sy wonde beswyk. Verskeie mense in die vermaaklikheidswêreld het hulle skok oor die dood van Fortuin uitgespreek. Belinda Jackson, die vrou wat Fortuin se talent raakgesien het toe hy nog op laerskool was, sê die Khoi-gemeenskap het ’n groot seun verloor. Jackson, wat ook die Field Band in Macassar begin het, vertel dat Fortuin hom by dié band aangesluit het om een van die tromme te slaan. “Die afrigter het ontdek dat hy nie die tromstokke reg kon vashou nie en daar is toe besluit om hom as een van die voorlopers te gebruik. Dit is dáár waar sy talent raakgesien is,” vertel Jackson. Fortuin se pa, Steven Claasen, sê hulle is baie hartseer oor sy seun se dood. “Dans was sy lewe en hy het ook baie vir ander omgegee,” sê Claasen. Behalwe vir die Field Band was hy ook by die Universiteit van Kaapstad se balletskool. Op die Field Band se toer in Noorweë het mense van Holland sy dans­talent raakgesien en hulle het vir hom ’n beurs aangebied om te gaan studeer in Amsterdam, waar hy ’n BA-graad in ballet voltooi het. Deur sy studies in Amsterdam was hy betrokke by groot dansgeselskappe wat deur die hele Europa getoer het. Anroux Marais, die Wes-Kaapse minister van kuns, kultuur en sport, het haar medelye met die familie betuig. Marais sê Fortuin was ’n trotse Kapenaar en het hard gewerk vir wat hy bereik het. In 2019 het hy die ministerstoekenning in die Wes-Kaap ontvang vir sy uitstekende bydrae tot die behoud en bevordering van inheemse kuste. In ’n huldeblyk deur die Kunstekaap Teater op Facebook word daar gesê dat Fortuin verskeie toekennings in Nederland, Suid-Afrika en Switserland ontvang het. Hy het ook die Fortuin Dansstigting en die Fortuin Dance Theatre begin om te sorg dat dansers en choreograwe werk kry. Hy en die sanger Coenie de Villiers het die storie van die 85-jarige ouma Katrina Esau, die laaste persoon wat die inheemse taal N|uu nog vlot kan praat, in September 2018 op die planke gebring. Marlene le Roux, hoof van Kunstekaap, sê Fortuin het sy groot droom gevolg. “Hy sal baie gemis word. Sy dood is ’n groot verlies vir die kunste,” sê Le Roux. Macassar se inwoners het ook hulle skok en afgryse oor die moord uitgespreek.