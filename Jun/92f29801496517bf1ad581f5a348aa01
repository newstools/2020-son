DIE Southern Kings kan dalk binnekort terugkeer oefenveld toe – en dit nogal op St. George’s Park. Die franchise het ook glo die spelers weer laat weet daar sal nie fout wees met hul Junie-salaris nie. Son het betroubaar verneem die het Kings met gesprekke begin oor die terugkeer na die oefenveld op St. George’s Park. Dít kom kort op die hakke van die land se sokkerspanne in die Premierliga (PSL) wat ook die groen lig gegee is om weer te begin oefen. Volgens die bron is dit in dié stadium egter net gesprekke. Alles hang natuurlik ook af daarvan dat Saru en die regering se regulasies gevolg word wat uiteengesit is vir sport tydens die corona-virus-pandemie. Die Pro14 is al sedert Maart afgestel en spelers is almal tuis besig om fiks te bly. Nes Chippa United wat gebruik maak van die Nelson Mandelabaai-stadion se fasiliteite en oefenvelde, doen die Kings dit ook. Terwyl dié stadion tans as Covid-hospitaal gebruik word, sal beide spanne ander fasiliteite moet vind om weer te begin oefen. Chippa het voorheen genoem dat hulle moontlik die Madibaz en Wolf­son-stadion kan gebruik. Die Kings hét ook in die verlede al albei dié stadions gebruik, maar volgens die bron kyk die Kings hard na St. George’s Park as ’n opsie. Hoewel die Kings nou weer daaraan dink om te begin oefen, is daar steeds vrae rondom die span se vermoë om sy spelers en personeel te betaal. Volgens die bron is die spelers ook weer gerus gestel dat daar geen foute sal wees met Junie se betaling nie. Hulle moes 10 dae vasbyt vir hul April-salarisse. Daar is ook geen beweging as dit kom by die vul van hul hoofbreier-pos nie. Sedert Deon Davids die span verlaat het, het die Kings nog nie sy pos gevul nie. Robbi Kempson is steeds tydelik in beheer.