SAM Cane, die All Blacks en Chiefs se kaptein, is weens ’n knaende rugbesering steeds nie beskikbaar vir Superrugby Aotearoa nie. Brad Weber sal dus die kapteinskap behou vir môre se wedstryd teen die Blues in Hamilton. Die hoop dat Cane sou terugkeer vir die tweede ronde in die FMG Stadium Waikato het verbrokkel toe die veteraan van 68 toetse aan Warren Gatland, afrigter, gesê het hy is nog nie 100 persent geskik vir die Blues-wedstryd nie. “Hy het ’n probleem met sy rug gehad, so ons sal waarskynlik daarna toesien,” het Gatland aan Stuff.co.nz gesê. “Dit lyk nie asof dit regkom nie en dit het weer opgevlam. Hy het Dinsdag goed gevoel en ’n bietjie kontak gemaak en dit het net ’n bietjie ongemak afgegee. “Of dit ’n werwelkwessie is waaroor hy moet gaan uitvind en of hy ’n inspuiting nodig het – hy moet dit net reg kry. “Ons gaan nie kanse met sy gesondheid vat nie.”