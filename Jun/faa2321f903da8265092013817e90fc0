DIT blyk die omstrede Australiese tennisspeler Nick Kyrgios het homself nou rêrig die regter en beoordelaar gemaak wanneer ander spelers in dié sport verkeerd trap. Kyrgios het kwaai uitgevaar teen Alexander “Sascha” Zverev, wat sy biscuit Sondag kwaai geskud het in ’n stampvol dansklub. ’n Video daarvan is op die internet gelaai. Zverev was een van die spelers wat ook onlangs aan Novak Djokovic se omstrede Adria-toernooi deelgeneem het. Djokovic is ná daai toernooi positief getoets vir Covid-19 en Kyrgios het ook teen hóm uitgevaar. Kyrgios, wat bekend is vir paartie en dat hy sy deelname aan die sport nie ernstig opneem nie, het op sy Instagram geskryf: “Ek word vanoggend wakker en sien nog omstrede dinge. “En een daarvan staan vir my uit: weer Sascha Zverev. Hoe kan jy so selfsugtig optree?”