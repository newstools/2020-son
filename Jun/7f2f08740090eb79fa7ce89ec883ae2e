“STOP child abuse, stop child abuse!” het gister in die besige Stanford-weg in die Baai se Nor­therns weergalm. Hierdie week is nasionale Kinderbeskermingsweek. Die House of Resurrec­tion (HOR), ’n tehuis vir kinders, en die organisasie I Protect Me het dié week ’n program aangebied. Dié bewusmakingsveldtog tel onder die aktiwiteite. Hyronique Booysen, sekretaresse van die HOR, sê kinders is kosbaar. Sy wys uit dat mishandeling verskillende vorms aanneem. “Ons het kinders hier by die sentrum wat deur erge abuse kom. “Dis so belangrik om liefde aan ’n kind te betoon. “Hulle is ons toekoms en ons moet hulle koester. Sy sê hulle het gister ’n spesiale program vir die kinders gehad. “Covid-19 het ’n stokkie gesteek voor baie van ons ander programme,” verduidelik Booysen. Sy sê hulle wil kindermishandeling sover moontlik verhoed. Booysen sê mense moet oplettend wees en luister as kinders klagtes het. Randall Maarman van I Protect Me sê hulle bied selfverdedigingskursusse aan vir kinders, vroue en volwassenes wat weerloos is. Hulle werk ook met die jeug en leer hulle van seksualiteit en om die regte besluite in die lewe te maak. “Ons is bly om deel uit te maak van dié week,” sê Maarman. “Elke kind het ’n stem, ’n reg en gevoelens. “Dit is baie belangrik dat almal dit moet weet en kennis daarvan dra.” Booysen het bygevoeg as enigiemand ’n vermoede het dat ’n kind in enige vorm mishandel word, moet hulle die sentrum in Salsoneville by 041 481 1515/1589 kontak. Volgens Maarman is hulle deure by Winkel 87 in die Cleary Park-winkelsentrum ook oop vir mense wat raad en leiding soek.