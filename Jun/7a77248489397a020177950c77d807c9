DIE Madibaz-krieketspelers Matthew Christensen en Luphumlo Ncanywa sê vooruitbeplanning was van groot belang vir hul sukses. Dit het verseker dat hulle hul akademiese en sportverbintenisse kon hanteer. Christensen het met ’n BCom in sakebestuur en Ncanywa met ’n doktorsgraad in chemie gegradueer. Hul reise deur die universiteitslewe was egter geheel en al anders. Die 23-jarige Christensen het van 2015 tot 2019 studeer, terwyl Ncanywa (32) sy studies in 2005 begin het. Behalwe dat hulle hulself in die akademiese wêreld bewys het, het albei ook vir Madibaz hul stempel op die krieketveld afgedruk. Christensen, ’n kolwer, het die OP Amateur-span gehaal en die nasionale akademie bygewoon. Ncanywa, ook ’n kolwer, het op sy beurt sy talent getoon deur ’n honderdtal te slaan in sy eerste stryd vir die George-kampus. Ncanywa is gebore in Middledrift, dieselfde Oos-Kaapse dorp as die tuiste van die oud-snelbouler Mfuneko Ngam. Albei krieketspelers het die belangrikheid van ondersteuning van hul ouers en vriende, sowel as dosente en die Madibaz Sport-bestuur, beklemtoon. “Soms moes ek my oefensessies op vreemde tye skeduleer om in te pas by my studieverpligtinge,” vertel Christensen, wat in Kaapstad grootgeword het en nou in die Baai woon. “Die afrigters en bestuur was baie behulpsaam en ondersteunend. “ Groot dank gaan aan Piet Botha, afrigter van die senior provinsiale span, want hy was altyd bereid om te help as ek ’n toets moes aflê of vroeg moes oefen. “Riaan Osman (adjunk­direkteur van Madibaz Sport) het ook ’n groot rol gespeel, veral in my eerste paar jaar, wat my gehelp het.” Ncanywa beaam wat Christensen sê en voeg by dat sy “uitstekende ondersteuningstelsel” van onskatbare waarde was om sy drome te verwesenlik. “Daar was altyd uitdagings op akademiese gebied, maar om op alle vlakke goed te vaar, was my grootste prioriteit. “So, ek vertrou baie op die ondersteuning wat ek uit alle oorde ontvang het.”