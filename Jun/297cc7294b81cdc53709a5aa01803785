ALTESAAM 30 nurses van die Melomed-hospitaal in Mitchells Plain het na bewering Covid-19. ’n Verpleegster wat anoniem wil bly, beweer van die verpleegsters is terug by die werk sonder dat hulle weer getoets is. Die verpleegsters beplan om ’n protesaksie voor die hospitaal-gebou te hou. “Ons vrees vir ons lewe, want so baie verpleegsters het die corona-virus opgedoen. “Mense met die virus is in die hospitaal opgeneem en dis hoe ons aansteek. “Ons as gesondheidswerkers moet vir drie verskillende skofte dieselfde masker dra. “Ons is aangesê om net ons beskermende klere af te vee nadat ons dit gebruik het,” beweer die verpleegster. Daar is al vroeër berig oor nog gevalle waar verpleegsters by ’n ander Melomed-hospitaal met Covid-19 besmet is. Melomed het egter gesê die aantygings oor die besmetting van verpleegsters by Melomed in Mitchells Plain is onwaar. Shameema Adams, Melomed se woordvoerder, sê Suid-Afrika sien ’n groot toename in die getal Covid-19-pasiënte. “Dus gaan ons van tyd tot tyd personeel, dokters en pasiënte hê wat met die virus besmet is. So, om te vra of ons personeel het wat die virus het – dis ongelukkig onvermydelik. “Die oordrag van die virus is groot en neem veral in Mitchells Plain toe. “Die personeel word getoets wanneer dit vereis word. “Alle protokols word gevolg wanneer dit kom by mense wat die virus het. “As ’n persoon wat positief getoets is vir Covid-19 hul kwarantyntydperk van 14 dae voltooi het, is dit nie nodig om hom of haar weer te toets nie. “PPE is aan alle personeellede verskaf,” sê Adams. Die National Education, Health and Allied Workers’ Union (Nehawu) sê hy is bekommerd oor die getal gesondheidswerkers wat Covid-19 opdoen. Die vakbond het ook sy kommer uitgespreek oor privaat gesondheidsfasiliteite in dié verband. Zola Saphetha, sekretaris van Nehawu, sê hulle het die belangrikheid benadruk van beskermende klere vir gesondheidswerkers wat in hospitale werk. “Ons het al vele kere die gevare uitgewys as gesondheidswerkers nie beskermende klere dra nie. “Dit sluit ook in dat hulle opleiding rondom die virus moet ontvang,” het hy gesê.