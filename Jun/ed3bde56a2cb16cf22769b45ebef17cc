WAT ’n rillerstryd! Superrugby Aotearoa kon Saterdag nie op ’n meer dramatiese wyse afgeskop het nie. Die Highlanders het die Chiefs in die eerste game van die splinternuwe Nieu-Seelandse kompetisie net-net met 28-27 in die Forsyth Barr-stadion in Dunedin geklop. Die rustydtelling was 22-16 in die Highlanders se guns. Wat die game só merkwaardig maak, is dat die uitslag van die game met ’n skepdoel in die doodsnikke beslis is. Met minder as drie minute se speeltyd oor het dit gelyk asof die skepdoel van Damian McKenzie ’n sege vir die Chiefs sou verseker. Dit was egter Bryn Gatland, seun van Warren Gatland (afrigter van die Chiefs), wat met ’n skepdoel van sy eie die kastaiings vir die tuisspan uit die vuur gekrap het. Bryn, wat ’n laat plaasvervanger op die bank vir die beseerde Josh Ioane was, het sy pa se hart met sy koelkop skepdoel gebreek. Paul Williams, die skeidsregter, het sy hande vol gehad met die spelers aan albei kante wat maar gesukkel het om by die nuwe, strenger reëls by die afbreekpunte en die onkantlyn aan te pas. Puntemakers: HIGHLANDERS – drieë: Ash Dixon, Sio Tomkinson, Marino Mikaele Tu’u; doelskoppe: Mitchell Hunt (2); strafdoele: Hunt (2); skepdoel: Bryn Gatland. CHIEFS – drieë: Sean Wainui, Anton Lienert-Brown, doelskop: Damian McKenzie; strafdoele: McKenzie (4); doelskop: McKenzie.