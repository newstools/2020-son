Die Blues het Saterdag die Chiefs met 24-12 in Hamilton geklop om onoorwonne te bly in Superrugby Aotearoa. Die Blues sou teen rustyd met 10-9 voorloop. Dit danksy 'n verdoelde drie deur Hoskins Sotutu - die enigste vyfpunter van die eerste helfte. As dit by die stats kom was die Chiefs die groot wenner, maar Warren Gatland (afrigter) se span kon nie hul voordeel in meer as drie strafdoele omskep nie. Daar was verskeie kere waar die Chiefs in sopnat toestande die bal tot by die vleuels wou versprei, terwyl die Blues meer composure gewys het deur hul gedugte pak voorspelers die harde werk te laat doen. Dit terwyl Otere Black (losskakel) en Beauden Barrett (heelagter) met slim taktiese skopwerk seker gemaak het hulle speel die game in die regte areas van die veld. Die Blues se dissipline het beslis hul afrigter, Leon MacDonald, teleurgestel. Hulle is verskeie kere vir oortredings by die afbreekpunte gestraf en kort voor lemoentyd het dit tot die afstuur van steelkantflank Dalton Papali'i gely. Dit was advantage Chiefs, met die Blues-flank wat nog 9 minute van die tweede helfte van die kantlyn af moes dophou. Of so het Chiefs-ondersteuners gedink. Papali'i se 10 minute in die sin bin het eerder soos kort vakansie gevoel, want die Chiefs kon nie 'n enkele punt - behalwe die strafdoel voor rustyd - in die Blues-flank se afwesigheid aanteken nie. Die Blues het die hitte behoorlik opgedraai by verskeie fasette van die spel, met die Chiefs se wankelrige lynstaan wat kwaai geteiken is. Met die Blues weer voltallig en soos die noodlot dit wou he, sou die besoekers toe die eerste slag slaan met Black wat 'n derde strafdoel vir die wedstryd tussen die pale deurgejaag het. Die Chiefs het egter dadelik terug geslaan vanaf die afskop met McKenzie wat sukses geproe het met sy vierde strafdoelpoging van die aand. Ondanks daai strafodoel was dit duidelik dat die Blues stadig maar seker besig was om die hef in die hand te kry. En dit is bewys met Barrett wat sy stem dik gemaak het deur 'n skepdoel tussen die pale deur te jaag. Nog 'n strafdoel deur Black het die voorsprong sewe punte gemaak, en toe die doodskoot - 'n drie in die regterhoek deur die vleuel Mark Telea. Puntemakers: CHIEFS - strafdoele: Damian McKenzie (4) BLUES - driee: Hoskins Sotutu, Mark Telea; doelskop: Otere Black, strafdoele: Otere Black (3), skepdoel: Beauden Barrett