ANTHONY Martial het Woensdagaand op Old Trafford sy eerste driekuns van sy loopbaan aangeteken. Dit is ook die Red Devils se eerste driekuns in sewe jaar en iets om hul Cham­pions League-droom lewend te hou. Martial was aan die brand om die tuisoorwinning met 3-0 oor Sheffield United te behaal. Die Franse aanvaller se driekuns was die eerste vir ’n United-speler in die liga sedert die voormalige bestuurder Alex Ferguson in 2013 uitgetree het nadat hulle hul rekord- 20ste titel verower het. United was vyfde op die punteleer met 49 punte ná 31 wedstryde; twee agter Chelsea in die vierde plek. Chelsea het Manchester City, die kampioen, gisteraand op Stamford Bridge gepak. Martial was verheug nadat hy sy doeletotaal na 12 geneem het – ’n verbetering op sy vorige rekord van 11 in die 2015-’16-seisoen. “Ek voel baie goed. Dit is die eerste driekuns in my loopbaan,” het hy aan Manchester United-TV gesê. “Ek is gelukkig, want die span het vandag baie goed gespeel. Marcus Rashford het my goed bygestaan. “Ek het hom ’n kans probeer gee om te score, maar daar is geen kompetisie nie. Ons wil net alles probeer wen.” Martial en Rashford was verwoestend vir United, wat vir die eerste keer op Old Trafford gespeel het sedert die corona-virus-pandemie die liga in die middel van Maart stopgesit het. Die Fransman het in die eerste helfte twee doele aangeteken en United reeds in die sewende minuut ’n voorsprong gegee. Dít was toe hy instinktief met sy swakker linkervoet gereageer het ná goeie werk deur Rashford op die regtervleuel. Nadat Rashford en Bruno Fernandes albei ook amper doele aangeteken het, het Martial dit in die 44ste minuut 2-0 gemaak toe hy ’n lae cross van Aaron Wan-Bissaka in die doel gedruk het. Mason Greenwood, die plaasvervanger, se poging het van die paal gekom. Daarna het Martial sy vertoning afgesluit deur ’n pragdoel aan te teken deur die bal oor die doelwagter te skep vir sy driekuns.