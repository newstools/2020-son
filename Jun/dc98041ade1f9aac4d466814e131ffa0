DIE Crusaders het die dienste van die talentvolle jong losvoorspeler Cullen Grace weens ’n duimbesering verloor. Die indrukwekkende 20-jarige moes Dinsdag in Christchurch ’n operasie ondergaan, nadat hy die besering Sondag in die Aotearoa-kragmeting teen die Chiefs opgedoen het. Die Crusaders het in ’n verklaring gesê: “’n Ondersoek het gewys dat hy die onderkant van sy duim gebreek het. Hy benodig ’n operasie om dit te herstel.” Die franchise sal nog moet besin of hulle ’n plaasvervanger gaan aanbeveel. Grace se besering is die tweede noemenswaardige terugslag vir die tienmalige Superrugbykampioen binne ’n week. Die kaptein, Scott Barrett, se voetbesering gaan hom vir die res van die Aotearoa-reeks lanks die kantlyn hou. Daar word gehoop dat Grace moontlik soos Matt Todd kan herstel. In 2018 het Todd ’n soortgelyke besering aan sy duim opgedoen. Die bobaas-baljagter sou na verwagting tot ’n maand buite aksie gewees het. Hy het egter twee weke later teruggekeer vir ’n tweestryd met Ardie Savea en die Hurricanes. Todd, het die groen lig van ’n chirurg gekry. Hy het ’n gips as beskerming oor sy beskadigde duim gedra. Grace, ’n produk van die Hoërskool Timaru, was tot dusver een van die groot uitblinkers van die Superrugbyseisoen. Die veelsydige Grace is Dinsdag aangewys in die Superrugby Aoetearoa-span van die week. Die vaskopflank het ’n allemintige 21 duikslae in die Crusaders se sege van 18-13 teen die Chiefs uitgevoer. Hy het die game in die nr.6-trui begin en in die agtsteman-posisie klaargemaak. Grace is nie net ’n uitstekende losvoorspeler nie, maar hy het ook die vermoë om slot te speel. Hy is laas jaar hoofsaaklik deur Canterbury in die Mitre 10 Cup-kompetisie op slot aangewend.