MATRIKULANTE wat na die skoolbanke teruggekeer het, sê die aanhoudende gebruik van hand sanitisers lei daartoe dat baie van hulle nou aan mediese toestande ly. Die leerders kla hulle moet nou gereeld pynpille soos Panado gebruik, aangesien die sanitisers volgens hulle hoofpyn veroorsaak. Hulle moet tot 14 keer per dag hul hande met sanitiser skoonmaak en dit net by die skool. Volgens die leerders ervaar hulle kopseer, naarheid, maagpyn en selfs braking. Een van dié leerders, wat verkies het om anoniem te bly, sê: “Die dokter het bevestig dat ek nou eczema op my hande het weens die sanitiser. Dit het ook veroorsaak dat ons hande baie droog is. En dit het bygedra tot hoofpyne. “Die sanitisers laat van die ander studente se oë ook brand. As gevolg van dit moet ons nou daagliks medikasie soos Panado neem. “Ons was skrikkerig toe ons die eerste dag by die skool kom. “Vir ses ure ’n dag moet ons ’n masker dra en dit maak asemhaling moeilik. Die enigste tyd wanneer ons die maskers kan afhaal, is wanneer ons eet “Social distancing is ook moeilik, want ons kan skaars met mekaar praat deur die maskers,” verduidelik die leerder dié ongemak. Nog ’n leerder wat vanjaar in matriek is, Jayden Daniels (17), vertel die hand sanitiser laat sy hande brand. “Ons maskers is ook baie ongemaklik, veral as dit natgereën het en jy moet dit heeldag op het. “Ons is gelukkig net 16 studente in ons klaskamer, maar as ons met ons onderwyser praat, kan sy ons skaars hoor,” sê hy. Dr. EV Rapiti, ’n mediese dokter in Mitchells Plain, verduidelik dat seep en water nét so effektief is. Hy sê die corona-virus bestaan uit ’n vetmolekule wat opbreek wanneer jy jou hande met seep en water was. Sanitisers moet eerder minder gebruik word. “Die alkohol in sanitisers is baie hoog en te veel gebruik daarvan is beslis nie goed nie. “As jy veltoestande soos ekseem het, kan dit jou vel uitdroog. Wat ek voorstel vir skole waar daar water beskikbaar is, is seep en water. Was die hande gereeld. “Enige seep werk. Water kan in kommetjies met seep aangemaak word. Maar die water moet elke drie uur vervang word. “Leerders kan dan hul eie handdoekies skool toe bring om hul hande af te droog. “In die winter gaan meer mense ook nies en hoes. Die beste beskerming teen die virus is die dra van maskers, maar dit moet ook gereeld gewas word,” waarsku hy.