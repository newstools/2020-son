GEMEENSKAPLIEFDE. Dit is wat mens Woensdagmiddag in die Sheik Yusufstraat, Macassar Village kon sien toe nagenoeg ‘n 1000 roubeklaers by Kirvan Fortuin (28) se carcade gedenkdiens opgedaag het om hul medelye aan sy ouers te betoon. Kirvan, ‘n gewilde choreograaf en danser asook ‘n aktivis vir die LGBTQ+ gemeenskap, is Saterdag in die vroeë oggendure doodgesteek. Woensdag het honderde by sy gedenkdiens voor sy ouerhuis opgedaag. Vader Conville Prince van die St.Joseph Anglikaanse kerk in Macassar het die diens met ‘n kort gebed en woord geopen. Inwoners van Macassar het 'n erewag in die straat vir Kirvan gevorm. Sy ouers, Steven Claasen en sy ma Charlotte Fortuin, het saam met Kirvan se broer voor die huis gestaan en mense ontvang. "Daar was nie tyd vir social distancing nie. Dit was baie emosioneel en mense het op mekaar gestaan. Maar die gemeenskap is so geruk en hul harte bloei. "Kirvan se dood was onverwags en ek dink dit is hoekom dit vir almal nog so seer is,” vertel een van sy vriende en mentors, Gerome Jasem Adelaide Vermeulen. Son het berig dat Kirvan met sy danstalent deur die hele Europa getoer het. In 2019 het hy die ministerstoekenning in die Wes-Kaap ontvang vir sy uitstekende bydrae tot die behoud en bevordering van inheemse kuste. Hy het ook verskeie toekennings in Nederland, Suid-Afrika en Switserland ontvang. Kirvan het ook die Fortuin Dansstigting en die Fortuin Dance Theatre begin om te sorg dat dansers en choreograwe werk kry. Vermeulen noem: "Charlotte het geweet haar kind is ‘n internasionale ster, maar ek dink nie sy het geweet dat hy ook die wêreld se kind is nie. Hy was instaat om nog soveel meer te vermag. Ons is nou verewig daarvan beroof." 'n Tienermeisie het reeds vir Kirvan se moord in die hof verskyn. Sy is intussen na 'n plek van veiligheid geneem. Kirvan word Sondag begrawe.