DIE Covid-19-gevalle by Fidelity Cash Solutions in Parow het drasties gestyg. Volgens die werkers is daar nou 104 Covid-19-gevalle en twee sterftes, maar die depot is steeds oop. Werkers het gekla oor daar nie genoegsame beskermingsklere is nie en ook ’n gebrek aan handwasmiddel. Volgens van die werkers is hulle twee weke gelede almal getoets, maar moes werk terwyl hulle op hul uitslae gewag het. Volgens een van die werkers moet hy binnekort terugkeer werk toe ná sy kwarantyn. Die werker sê: “Ek het my by die Tygerberg Hospitaal laat toets en weet nie of ek moet teruggaan nie. “Alles is soos normaal en die positiewe gevalle werk saam met die mense wat negatief is. “Hulle is positief getoets, maar het geen simptome getoon nie. “Nou word hulle net gescreen en moet terug werk toe. “Die skoonmakers moet net normaal aangaan en skoonmaak. “Die werkers word geviktimiseer. Hulle word gesê as hulle nie werk nie, gaan hulle nie betaal word nie. “Een van die werkers het in ICU gedraai, maar is nou beter. “Ek weet ek gaan geviktimiseer of gefire word, maar ek wil nie bloed op my hande hê nie.” Volgens die werker word daar met die Sassa-geld gewerk wat na die gemeenskappe moet uitgaan. Hy beweer die base is bekommerd hulle gaan hul kontrakte verloor as die geld-trokke nie uitgaan nie. Een werker wat haarself ook laat toets het, is tans by die huis. Sy is geskors oor sy glo gepiemp het oor wat by die depot aangaan. Wahl Bartmann, besturende direkteur van Fidelity Security Group, het bevestig daar was vier gevalle in die begin. “Ons het daarom besluit om die res van die personeel ook te laat toets. “Op 19 Mei is die res van die personeel getoets, maar weens ’n agterstand is die uitslae eers op 30 en 31 Mei ontvang. “Al die werkers wat positief getoets is, is huis toe gestuur vir isolasie. “Die gesondheid van die werkers is ons eerste prioriteit en voorsorgmaatreëls soos voorgeskryf deur die departement van gesondheid is in plek gesit.”