DIE omstrede Nafiz Modack sê hy het nou net mooi genoeg gehad van die polisie wat hom en sy familie treiter. Dis waarom hy meer as R10 miljoen van die Suid-Afrikaanse Polisiediens eis. Modack, ’n vermeende dikding in die onderwêreld, beweer ook die polisie dreig hom om die saak te laat vaar. Die eis is ingestel nadat hy laas jaar vrygespreek is op klagte van uitbuiting van die eienaar van ’n restaurant en klub, The Grand, in die V&A Waterfront. Volgens Modack het die polisie laas Vrydag op sy ma se huis in Plattekloof toegeslaan nadat hy geweier het om die klagte terug te trek wat hy teen vier top dogs in die polisie gelê het. Hy beweer daar is aan hom gesê hy moet R500 000 aan twee van die cops betaal, anders gaan hulle hom arresteer omdat hy na bewering in Johannesburg met guns smokkel. Modack sê die dreigemente het hom nie afgeskrik nie. Hy weier om vir enige van die twee bribes te val, want dis vals klagte wat hulle teen hom wil bring. Hy vaar uit: “Hulle het my broer gearresteer oor hulle sê hy het ’n vals vuurwapenlisensie oor hy ’n Johannesburg-adres gegee het en hy bly in die Kaap. “Hulle weet nie eens my suster woon in Johannesburg nie. “In elk geval, nadat ek die oproep gekry het dat hulle my gaan arresteer, het ek gedag ek sal liewer my prokureur R5 miljoen gee as wat ek húlle gaan betaal. “Die dag nadat ek geweier het om hulle te betaal, het hulle my ma se huis geraid. “Hulle het nie soos gewone polisie daar aangekom nie, hulle het daarheen gekom om my te intimideer. “Ek was nie daar nie en ek het toe agterna na my ma se huis gegaan. “Toe ek daar kom, het ek een van hulle (cops) gebel en gevra hoekom die polisie nie die volle R60 000 gevat het wat in die huis was nie, want daar is R12 000 weg. “Ek het hom (’n cop) gevra om al sy manne te check oor die geld wat weg is. “Hy sou my terugbel, maar hy het nooit. “Hy het liewer my huis gaan raid. Hy het niks gesê van ’n warrant om my te arresteer nie. “Dit wys net hoe hulle hul mannekrag misbruik sodat ek die saak kan laat vaar.” Volgens Modack gaan hy ook siviele stappe doen oor die manier waarop daar tydens die raid opgetree is. Teen druktyd het die polisie nog nie op Son se navrae gereageer nie.