STORMS én ’n virus. Dís wat die Wes-Kaap nou trotseer. Vir baie inwoners is die nat en ysige weer een groot nagmerrie. Inwoners in shacks word die swaarste getref met stormwater en selfs ontlasting wat deur hul wonings spoel. In die Boland het ’n sneeukombers snerpende koue gebring. In Bishop Lavis kon Danny Dickson (79) van Gearing­straat nie eens Woensdagoggend uit sy huis kom om sy medikasie by die daghospitaal te gaan haal nie. Sy hele straat was verspoel. Selfs nadat hy verskeie kere die Stad Kaapstad oor hierdie probleem gekontak­ het, het sy klagte­ op dowe ore geval, kla Dickson. Michael Hoffmeester, sekretaris van die Bishop Lavis-ontwikkelingsforum, sê hulle gemeenskap is volgende jaar 70 jaar oud en oorstromings kom al jare aan by hulle. Hy sê: “Die Stad Kaapstad moet voor die winter aanbreek check-ups doen en gereeld dreine skoonmaak. Inwoners moet dreindeksels oplig sodat die water in die dreine kan afloop.” Volgens Charlotte Powell, ’n woordvoerder van rampbestuur, is plakkerskampe soos Overcome Heights, Phola Park, Goliath Estate, Langa, Masiphumelele, Khayelitsha en Philippi erg getref. Powell sê: “In Durbanville, Ravensmead, Atlantis, Eversdal en Somerset-Wes is bome uit die grond geruk. “In Philippi, Pelican Heights, Samora Machel, Strand en Nyanga was daar kragonderbrekings. Die elektrisiteitsdepartement sal aandag aan alle klagtes gee.” Powell sê die departement werk ook aan stormwaterdreine en plekke waar paaie verspoel is.