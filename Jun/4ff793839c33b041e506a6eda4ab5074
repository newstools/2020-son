DIT blyk die Southern Kings moet alweer skarrel vir geld om salarisse te betaal en dit net ’n maand nadat hulle reeds gebedel het. Volgens ’n ingeligte bron na aan die Greatest Rugby Company in the Whole Wide World (GRC) gaan hy weer dié maand sukkel om die spelers se salarisse te betaal. Volgens die bron is daar ook deurgaans gesprekke tussen die spelersunie MyPlayers en die Kings oor die spelers se salarisse. Dit kom nadat die franchise nie die spelers hul April-salaris betyds kon betaal nie. Die Kings-spelers moes toe wag vir hul salarisse en is eindelik 10 dae ná die oorspronk­like betaaldatum (die 25ste) betaal. Dit het ook net gekom nadat die franchise by die Nelson Mandelabaai Metro aansoek gedoen het vir ’n uitbetaling van R6 miljoen. “Daar was geen fout met Mei se betaling nie, maar ek is nie seker of die personeel en spelers weer aan die einde van die maand betaal sal word nie,” het die bron gesê. Volgens die bron ontken die franchise dit ook intern. “Daar is geen probleem volgens die bestuur nie, maar dit sal ons eers sien as daar betalings is, of nie, aan die einde van die maand.” Loyiso Dot­wana, die Kings-voorsitter, het ook ná die eerste debakel met salarisse gesê die franchise sukkel inderdaad weens die corona-virus-pandemie (en die lockdown). Die Oostelike Provinsie Rugbyunie (OPRU), ’n aandeelhouer van die franchise, het ook ná die debakel vir ’n vergadering gevra om die kwessie te bespreek, maar dit het tot nou toe nog nie gebeur nie. “Ons sal hopelik dié Donderdag met mekaar vergader, maar ons wag om terug te hoor van die Kings oor wanneer. So, ons is nog nie heel­temal seker dat die vergadering gaan geskiet nie,” het André Rademan,die OP-president, gesê.