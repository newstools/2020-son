'N DOKTER van die Noord-Kaap is tydelik verlam gelaat weens komplikasies van Covid-19. Waltie Vermeulen (63), 'n algemene praktisyn van Hopetown, is volgens die neuroloe wat hom ondersoek het, waarskynlik die tweede geval ter wêreld waar 'n pasiënt rugmurgverlamming ontwikkel het weens die virus. Vermeulen was aanvanklik nie bekommerd toe hy grieperige simptome 
begin wys het nie omdat hy vyf dae tevore negatief getoets het. Toe die tweede toets egter wys hy is positief, was hy stomgeslaan. Hy was aanvanklik nie so siek nie totdat hy een dag gesukkel het met nasale drup, toe op 'n ander dag gesukkel het met 'n seer keel, sy reuksin vir drie dae verloor het en toe smaakverlies ervaar het. Dit is toe hy skielik, binne 30 sekondes, nie meer kon loop nie, dat hy besef het iets is ernstig fout. Sy vrou, Anne, het hom Donderdagmiddag na die Lenmed-hospitaal in Kimberley geneem, waar ’n MRI-scan gedoen is. Hy is gediagnoseer met transversale myelitis. Hy is Vrydagaand na die Mediclinic Bloemfontein oorgeplaas. Vermeulen sê dit gaan baie beter met hom en moet nou fisioterapie ondergaan om hom te help loop. - News24