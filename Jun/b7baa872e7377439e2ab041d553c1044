PARTY taxi-drivers wil nou nog nie die Covid-19-regulasies gehoorsaam nie. Kragtens die lockdown-reëls mag taxi’s net 70% van die gewone getal passasiers per trip laai. Busse sowel as e-hailing-dienste soos Uber en Bolt mag net 50% van hul gewone vrag laai. Die Wes-Kaapse minister van vervoer, Bonginkosi Madikizela, het gisteroggend by die Nyanga taxi rank rondgeloop. Hy het eerstehands gesien hoe taxi-drivers meer as die toegelate nege passasiers in ’n voertuig laai. Angus McKenzie, voorsitter van die Stad Kaapstad se portefeuljekomitee van vervoer, het hom by Madikizela aangesluit. McKenzie sê hy het opgelet die Golden Arrow- en MyCiti-busdienste kom die regulasies na. Hy sê verder: “Ons wil die passasiers en die operateurs bedank dat hulle seker maak die busse is skoon en dat daar sosiale afstand is en dat die busse ontsmet word. “Wat ek by hierdie taxi rank gesien het ... En dis nie net hierdie taxi rank nie. Ons het verskeie klagtes gekry – rakende ander taxi ranks ook. “Die klagtes is dat drivers is nie die regulasies gehoorsaam nie. Hulle dra nie maskers nie. “Ons het vroeër hier drie taxi’s gestop, want hulle het meer as die toegelate getal insittendes gehad. Nog sulke verrassingsoperasies gaan plaasvind, want die drivers, operateurs en eienaars moet verstaan hulle dra nie net die lewe van die 10 mense in die voertuig in hul hande nie, dit raak ook die lewe van duisende mense wat met hul passasiers in kontak kom.” McKenzie sê verder drivers wat nie die regulasies nakom nie, sal nie geduld word nie. Madikizela het op sy beurt pamflette aan die pendelaars oorhandig en hulle aangemoedig om die departement se tolvrye USSD-lyn te kontak as die drivers die regulasies oortree. Hy sê verder: “Ons vermoed die drivers laai die regte getal by die rank, maar dan laai hulle ’n ander spot nog mense op. “Ons moet klem lê op die feit dat drivers selfs op vlak 3 van die lockdown net 70% van passasiers mag laai. Ek is hier om drivers te waarsku daar sal gevolge wees. Ons is saam met die Stad Kaapstad in die proses om wetstoepassing te verskerp. “Dis die derde keer dat ek hier is. Ek was op vlak 5 en vlak 4 ook hier. Ek moet sê: Ek is baie beïndruk met die verbetering. Die marshalls verstaan die belangrikheid van social distancing, maar ons vermoed êrens op die way laai hulle nog mense op.”