’N KANKERLYER en haar verstandelik gestremde seun slaap saans onder ’n plastieksak om hulle te beskerm teen die reën wat deur hul opslaanhuisie se dak stroom. Catherine Hendricks (56) van Arkansasweg in Missionvale in die Baai sê sy is moedeloos en huil elke dag. Volgens Hendricks het sy aanvanklik in ’n Hop-huis gewoon, maar toe rou riool van onder haar vloer in die huis opgestoot het, het sy by die council gaan kla. Sy sê werkers van die munisipaliteit het die huis kom inspect en haar toe meegedeel hulle gaan dit demolish. Volgens haar is die huis nog nie gedemolish nie. Hendricks sê die munisipaliteit het toe vir haar ’n struktuur aangebied om in te woon – in ’n ander vrou se jaart. Volgens haar het sy en haar seun, Elton (33), nou al twee jaar gelede by die struktuur ingetrek. Catherine sê tóé begin haar hel eers. Volgens haar val die huis se vloere in. Sy sê wanneer hulle in die struktuur rondbeweeg, dan wip die vloere. Sy vertel so ’n ruk gelede het sy nog so geloop, toe val sy deur die vloer. Volgens haar moes sy mediese behandeling kry omdat sy haar been in die proses beseer het. Sy sê sy is nou nog bang om in die huis te loop. Catherine sê met die onlangse swaar reën in die Baai moes sy oral in die huis emmers en skottels neersit om die water te keer wat deur die dak stroom. Volgens haar slaap haar seun nou by haar op haar dubbelbed. Hulle gooi ’n stuk plastiek bo-oor die kombers waar­onder hulle slaap om hulle teen die reën te beskerm. Catherine sê sy kan saans niks slaap nie, want sy moet kort-kort opstaan om die plastiek droog te skud en om die emmers en skottels vol reënwater leeg te maak. Volgens haar is sy in die proses om haar hangkas te verloor omdat dié ook al sopnat gereën is. Sy sê haar yskas is ook besig om weens al die reënwater op te pak. Volgens haar het haar kombuiskaste tot niet gegaan toe sy nog in die Hop-huis gewoon het. Sy sê nou met die koue moet sy ook haar komberse weggooi omdat dit nat en muf raak. Volgens Catherine het sy nog net twee komberse oor. Volgens haar het die munisipaliteit haar twee jaar gelede ’n beter plek belowe, maar tot nou toe het niks nog gebeur nie. Raadslid Mxolisi Breakfast, DA-woordvoerder oor menslike behuising in die Metro, het die gesin hom meegedeel dat die munisipaliteit hul woonstruktuur vroeër kom inspect het. ’n Belofte is aan die gesin gemaak dat ’n nuwe struktuur in November verlede jaar aan hulle toegeken sou word. Breakfast sê nadat hy en die wyksraadslid, Teslin Booysen, Catherine se struktuur inspect het, het hy in November verlede jaar verskeie versoeke aan die munisipaliteit gerig om ’n ordentlike tydelike struktuur aan hulle toe te ken. Volgens Breakfast het hy tot nou nog nie ’n enkele respons van die betrokke amptenare ontvang nie. Hy sê dit is so ’n hartseer-situasie: Midde-in die Covid-19-pandemie, waar so­cial distancing een van die key measures is om ’n mens teen die virus te beskerm, moet hierdie mense in so ’n onmenslike en onbewoon­bare plek leef. Volgens Breakfast gaan hy dit nie daar los nie. Hy het onderneem om in verbinding te tree met die uitvoerende direkteur van menslike huisvesting om in te gryp. Dié moet kyk of die gesin gerelocate kan word en of ’n nuwe struktuur aan hulle toegeken word as deel van die Covid-19 de-densification-program. Dié program, sê hy, is tans in verskeie wyke in die munisipaliteit aan die gang. Mthubanzi Mniki, munisipale woordvoerder, het teen druktyd nog nie op Son se navrae gereageer nie.