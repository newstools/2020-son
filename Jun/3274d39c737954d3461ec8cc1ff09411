DIT was weer ’n bloedige dag op die Kaapse paaie waar twee ongelukke die lewe van twee mense in afsonderlike ongelukke geëis het. Sedert die verslapping na vlak 3, met alkohol terug op die rakke, is die paaie nie meer so veilig nie. ’n Volle 18 beserings is ook in dié gevalle aangemeld. Die ongelukke het gisteroggend op dieselfde spot op die N2 se kruising met Jakes Gerwel-rylaan gebeur. Richard Coleman, woordvoerder vir die Stad Kaapstad se verkeersdienste, bevestig die twee ongelukke en verduidelik dat daar taxi’s in albei van die botsings betrokke was. Coleman verduidelik: “In die eerste ongeluk het ’n taxi in ’n lamppaal vasgery waar 2 mense gesterf en 15 insittendes ernstige beserings opgedoen het. “Die drywer het weggehardloop. “In die tweede ongeluk op dieselfde spot het ’n taxi teen ’n motorkar gebots. “Drie beserings is hier aangemeld.” Terwyl baie mense sedert Maandag weer hul wyn in hul huise geniet, was daar steeds kansvatter-drinkers wat die pad as hul speelgrond gebruik het. Volgens Maxine Bezuidenhout, ’n woordvoerder vir die Stad Kaapstad se brandweerdienste, is twee mense in hegtenis geneem. Bezuidenhout verduidelik dat die twee onder die invloed van drank bestuur het en hulle is gearresteer.