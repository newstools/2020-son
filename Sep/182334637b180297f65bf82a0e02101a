MANCHESTER United word genoop om ’n plan B te maak wat Real Madrid se Gareth Bale betref. Dis omdat sy deal met Borussia Dortmund oor Jadon Sancho waarskynlik nie sal gebeur nie. Dortmund wil sy prys vir die 20-jarige Engelse sokkersen­sasie nie verminder nie. Dis waarom die Red Devils Bale nou as hul plan B-opsie teiken. United sal Bale se dienste waarskynlik ook op ’n leenkontrak verkry en verwag dat Real sal bydra tot die speler se massiewe salaris. United weet die 31-jarige Bale word ook gedurig geteister deur beserings, maar sy afrigter, Ole Gunnar Solskjær, is desperaat om sy groep te versterk met gedugte talent. Intussen hou Solskjær asem op oor sy talisman, Paul Pogba. Dié loop dalk die klub se eerste wedstryd mis. Dit is teen Crystal Palace. Die wedstryd sou Saterdag gespeel word, maar dis nou tot dié Saterdag uitgestel. Dis om United meer kans te gee om voor te berei weens sy Europa League-verpligtinge in Augustus, wat nog deel was van laas seisoen se veldtog. Pogba het albei Frankryk se Nations League-wedstryde misgeloop nadat hy positief getoets is vir die corona-virus. Volgens Solskjær het Pogba reeds na die oefenveld teruggekeer, maar onsekerheid heers steeds daaroor of hy beskikbaar sal wees vir die wedstryd teen Pa­lace. Die Noorse afrigter sê: “Paul het ’n hele paar sessies weens die corona-virus misgeloop. “Hy’t gou herstel en hopelik sal hy fiks wees, maar ek is nog nie 100% seker daaroor nie.” – AP