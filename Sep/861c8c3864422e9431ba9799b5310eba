AJAX Cape Town se ge­soute striker Eleazar Rodgers sê sy driekuns teen Tshakhuma Tsha Madzi­vhandila is ongetwyfeld een van die “spesiaalste oomblikke” in sy beroepsloopbaan van 15 jaar. Nie omdat dit sy eerste ene is nie, maar in die konteks van Ajax wat ’n terugkeer na die Premierliga (PSL) jag. Rodgers het ses seisoene gelede in die PSL ’n driekuns vir Platinum Stars teen AmaZulu behaal, so dis niks nuuts vir hom nie. Urban Warriors was met hul rug teen die muur in hul tweede laaste wedstryd. Dit was ’n do-or-die promosie-relegasie-uitspeelstryd. TTM het in die rustyd met 1-0 voorgeloop. Rodgers het drie keer in 15 minute toegeslaan om Ajax se ommeswaai te bewerkstellig. Hy’t gesê: “Dit was ’n ongelooflike tweede helfte-performance van die span. “Ek dink dit behoort ook een van my spesiaalste oomblikke te wees. “Dis ook omdat ek 35 jaar oud is en nog die vermoë en ywer het om doele aan te teken. Ek word gesien as ’n leier en ek moenie net met die spelers praat en hulle aanmoedig nie, maar dit ook kan bewys en van voor af lei.” Ajax moet môre die maksimum punte teen Black Leopards insamel vir promosie na die PSL. ’n Gelykop uitslag sal nie genoeg wees nie, want dan moet Calvin Marlin (coach) en sy troepe duim vashou TTM verras Leopards in die laaste wedstryd van die uitspeelreeks. Mentaliteit “Dit is van kardinale belang om teen Leopards ook veggees te wys. “Die spelers sal dieselfde mentaliteit moet handhaaf en seker maak ons kry ’n positiewe uitslag, anders beteken gister se uitslag niks nie,” aldus Rodgers.