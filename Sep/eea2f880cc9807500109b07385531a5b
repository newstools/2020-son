KLUBSOKKER die wêreld oor kan hom regmaak vir ’n groot geldelike verlies weens die Covid-19-pandemie. Hooggeplaastes by dié sport se globale beheerliggaam, Fifa, skat ’n verlies van $14 miljard (R229 miljard) kan dié boekjaar gely word. Dít is om en by ’n derde van globale klubsokker se waarde. Klubsokker se algehele waarde word geskat op sowat $45 miljard (R736 miljard). Olli Rehn, hoof van Fifa se taakspan om die verliese weens die pandemie te beveg, sê die verlies van $14 miljard is gegrond op die huidige scenario, waar sokker ná drie maande se stilte stelselmatig ’n volledige terugkeer maak. Groter verliese word voorspel indien die pandemie langer voortduur. Rehn het aan Reuters gesê: “Sokker is swaar getref deur die corona-virus-pandemie. Dit het op verskillende vlakke vir groot teëspoed gesorg en sommige beroepspanne ondervind finansiële probleme. Ongedaan “Ek is baie bekommerd oor wat dit vir die akademie en ontwikkeling van jeugsokker beteken, sowel as vir die sport se laagste vlakke. “Die harde werk wat gedoen is om sokker in Asië en Afrika te bevorder, kan ongedaan gemaak word. “Ons wil die impak verminder en seker maak dat die ontwikkeling voortduur.”