“ONS gaan nêrens nie.” Só sê die sewe queer aktiviste genaamd #WeSeeYou wat tans ’n posh mansion in Kampsbaai beset. Dié sewe aktiviste het laas naweek die betrokke spoghuis gehuur en het toe nie Maandag uitgetrek nie. Hulle beweer hulle het besluit om die huis te beset as deel van die protesaksie teen grondloosheid en armoede. Die eienaars van die spoghuis is egter glad nie beïndruk deur die besetters se aktivisme nie. Ná ’n paar dae se onderhandelinge met die jong vroue het die eienaars, TurnKey365 Property Management Group, hulle tot Donderdag 17:00 gegee om die mansion te verlaat. Kelly-Eve Koopman, die woordvoerder van die groep #WeSeeYou, sê egter hulle sal “onbepaald vertoef”. Volgens haar beplan hulle nie om die spoghuis te verlaat nie. Koopman sê verder: “Dit is geensins om enige persoon­like redes dat ons hierdie spesifieke property geteiken het nie. “Hierdie is ’n diep struggle weens die historiese verdrukking van ons mense deur capitalists.”