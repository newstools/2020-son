WANNEER jy goed is vir mense sonder om daaroor te spog, sal goedheid jou die res van jou dae volg. Dié sêding het vir ’n matriekleerder waar geword toe hy ’n splinternuwe selfoon en ’n matriekbaadjie ontvang het waarvoor hy nie geld gehad het nie. Die 17-jarige Tashreeq Doovey van Hanover Park het só ontdek hoe baie sy manier van leef vir sy tjommies en klasmaats beteken. Dikwels dink mense sleg van die jeug van die Kaapse Vlakte en stigmatiseer hulle voordat hulle nog weet met wie hulle te doen het. Die goedheid wat nou so ongevraag na Tashreeq se kant toe gekom het, sal mense hopelik met ander oë – en verby die stigma – laat kyk sodat hulle die individue kan raak sien. Klasmaats van Tashreeq, ’n leerder aan die Hoërskool Windsor in Lansdowne, het hom Vrydag met ’n blyk van waardering verras nadat hy net ’n paar dae tevore van sy selfoon beroof is. Tashreeq vertel hy was op pad huis toe van een van sy jobs toe hy skielik uitpass. “Al wat ek onthou, is dat ek moeg en honger was, maar ek moes by die huis uitkom. Inligting “Toe maak ’n man wat verbygeloop het asof hy my wil help, maar steel my foon uit my sak uit.” Tashreeq sê hy was nie eens geworry oor die foon self nie. Hy was meer bekommerd oor die feit dat inligting wat sy toekoms raak daarop is. “My universiteit-aansoeke, my skoolwerk, alles was daarop. “Ek het regtig af gevoel, maar terselfdertyd my motto, ‘my trots is minder belangrik’, onthou. “Ek moes myself weer moed inpraat, soos die dag toe ek my pa verloor het. “Dis dáár dat ek besluit het ek sal nie selfsugtig wees nie. “Ek wou nie weer soos ’n niks voel nie, alhoewel dit seergemaak het dat die wêreld so wreed is.” Sonder dat Tashreeq daarvan geweet het, het Zi­yaad Marlie (18) en Simbarashe “Chips” Machengete koppe en harte bymekaargesit om hul tjommie te wys dié terugslag hoef net tydelik te wees. Hulle het met die hulp van hul matriekklasmaats geld bymekaargesit. Marlie vertel almal het sonder om twee keer te dink ingestem om Tashreeq te help om die selfoon te re­place en sommer ook vir hom ’n welverdiende matriek-jacket aan te skaf. “Tashreeq is altyd daar vir almal, al het hy so min. So, vir ons was dit net ’n klein gebaar om dankie te sê en om sy laaste jaar op die skool in dié tyd van Covid-19 makliker te maak.” Volgens Chips, wat Tashreeq al omtrent vyf jaar ken, het sy vriend ’n hart van goud en hy verdien om altyd gelukkig te wees. “Tashreeq het my lewe verander deur my te inspireer. Ingespring “Hoewel ek beter af is, is Tashreeq deur sy wysheid meer toegerus vir die lewe. “Toe ek hoor Tashreeq het nie geld vir ’n matriekbaadjie nie, het ons sommer ook daar ingespring.” Die leerders sê hulle sal ook nie hier stop om minderbevoorregtes te help nie. “Dis ’n blessing,” sê Chips. Die hoof van die skool, Dianne Morgan, sê sy is baie trots op haar leerders. “Dít is waaroor die lewe gaan. Dit gaan oor konneksie, veral in die tyd van Covid-19, waar mense dit verloor. “Hierdie jong mense is môre se toekoms en hulle het bewys mededeelsaamheid en liefde vir mekaar is meer werd as selfsug.”