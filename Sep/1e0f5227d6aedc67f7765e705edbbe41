’N INTELLIGENSIE-OPERASIE deur die Grabouw-polisie het daartoe gelei dat twee mans met krewe met ’n straatwaarde van sowat R6,5 miljoen betrap is. Volgens ’n polisiebron is die twee Vrydag omstreeks 07:45 by die Glen Fruin-afdraai net buite Grabouw gevang. Sakke propvol kreef en kreefsterte is in hul besit gekry, het Son se bron gepiemp. Ná verdere ondersoek is daar op 12 807 kreefsterte en 377 heel krewe beslag gelê. ’n Polisiewoordvoerder, sersant Noloyiso Rwexana, het die voorval bevestig. Volgens sers. Rwexana het die polisie ’n wenk ontvang dat ’n voertuig kreef op die N2-snelweg vervoer. Sy sê: “Hulle (die cops) het die voertuig gesien en dit gestop. “Die voertuig is deursoek en 12 807 kreef­sterte en 377 heel krewe is gekonfiskeer.” Rwexana voeg by: “Twee mans van onderskeidelik 45 en 50 jaar oud is gearresteer en het reeds Maandag in die hof verskyn. “Die mans is steeds in aanhouding en sal eers Vrydag om borgtog aansoek doen.”