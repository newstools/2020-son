WAS JY al so honger dat jy honde- en katkos moes eet? Dís waarvan baie bejaardes van Ruyterwacht daagliks lewe­ omdat hul huurgeld so hoog is dat hulle nie kop bo water kan hou nie. Baie mense in Ruyterwacht het reeds voor die lockdown gesukkel. Die ekonomiese krisis wat deur die pandemie veroorsaak is, het nou behoorlik sy dodelike kloue geslaan in mense wat dit reeds moeilik gehad het en dit druk hulle nou verder af. En dis nie net die oumense wat van die hongerte krepeer nie; die jonger mense kry net so swaar. Son het Ruyterwacht gister besoek. Die mense hier is trots, maar dis ’n oop geheim dat dit swaar gaan. Dít kan gesien word aan die huishoudings se karigheid. Barbara Boltman woon saam met haar boyfriend en kleinkinders. Toe Son by haar huis kom, is sy besig om op ’n gasstofie kos te kook – iets waaroor sy baie dankbaar is. Boltman sê sy het darem haar Sassa-toelae gekry. Sy kan dus mak­liker asemhaal sonder om meer so baie te worry, want die stres oor om die kinders se honger magies te kan vul, is nou effe minder. Volgens haar betaal hulle elke maand R5 500 huur. Haar boyfriend, wat werk, betaal die huur. Maar met sy verdienste bly daar ná die rent-geld skaars kosgeld oor omdat skuld ook nog betaal moet word. Boltman sê: “Ons kry baie swaar. “Ek maak maar staat op my toelae van R2 100 om deur die maand te kom. “Ons lewe van die hand tot die mond.” Ilhaam Marais, Boltman se dogter, was in trane toe sy met Son praat. Sy sê die lockdown het dinge­ vererger. Sy kan nie eens haar huur betaal of vir haar kinders kos koop nie. Volgens haar werk sy vandat die pandemie uitgebreek het net elke tweede maand. Marais sê: “Ek is ’n grootvrou, maar ek kan nie eens my kinders voed nie. “Ek is lid van ’n WhatsApp-groep waar mense elke week vir my kos gee. My ma sorg altyd dat my kinders eet, maar ek kan nie heeltyd op haar staatmaak nie. “Ek is so agter met my huurgeld dat ek dit nie eens meer kan betaal nie. “My landlord het gedurende die lockdown my rent afgebring, maar ek kan dít nie eens bekostig nie.” Waarheid Marais sê sy weet van bejaardes in hul gemeenskap wat so erg sukkel dat hulle van honde- en katkos lewe; hulle het niks anders om te eet nie. “Dis die reine waarheid. Ons oumense eet honde- en katkos om aan die lewe te bly. Ons weet van baie mense hier wat dit doen.” Maar tog bly die gemeenskap trots. Hulle wil nie heeltyd in ander se oë kyk nie. Dienkie Borain, wat al 25 jaar in Ruyterwacht woon, sê selfs sy moet ook nou op ’n Sassa-toelae staatmaak. Sy is ’n enkelouer en moet vir alles pa en ma staan vandat haar man jare gelede verongeluk het. ’n Hartseer Borain vertel: “Ons kry swaar en ons ly honger. Ek kry maandeliks ’n disability (grant) en kyk ook na twee kinders net sodat ek kos op die tafel kan sit. “My rent is amper R4 000 per maand. Ek kan dit eenvoudig nie bekostig nie. “Ons kry bitter, bitter swaar hier.”