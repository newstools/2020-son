JOS Buttler gaan Engeland se laaste T20i van die somer weens gesinsredes misloop. Hy het Sondag die bioborrel by die Ageas Bowl verlaat ná ’n onoorwonne 77 in sy span se oorwinning in die tweede wedstryd in die reeks. Onderhewig aan ’n Covid-19-toets sal Buttler na die Engelse kamp terugkeer wanneer hulle na Manchester reis. Hy sal dan Vrydag vir die eerste ODI teen Australië beskikbaar wees. Ontwrig Daar is ook kommer oor die beskikbaarheid van Eoin Morgan, wat in Sondag se oorwinning die ringvinger aan sy regterhand beseer het. Dis dieselfde vinger wat hy in 2018 in ’n wedstryd vir Middlesex gebreek het. Morgan het die veld verlaat met die vinger duidelik ontwrig. Hy’t aan die einde van die boulbeurt teruggekeer met die vinger vasgestrap en reg om te kolf. Met die reeks reeds in die sakkie kan Engeland besluit dis nie die moeite werd om met hom te waag nie. As hy nie beskikbaar is nie, sal Moeen Ali waarskynlik kaptein wees. – ESPN Cricinfo