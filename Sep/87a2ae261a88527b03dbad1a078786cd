NATANIËL is terug met sy nuwe reeks, Toegang. In dié leefstylprogram deel hy geregte, geboue, geskiedenis, geesdrif en gedagtes as gasheer en gastronoom. Dit begin vroeg in Oktober. So stylvol soos altyd en geklee in sy kenmerkende ontwerpersuitrustings, gaan Nataniël – met net ’n opslaankombuis tot sy beskikking – in plekke kook waartoe die publiek maande lank geen toegang gehad het nie. En die opslaankombuis? Net ’n elektriese stoofplaat, twee panne, ’n pot en ’n tassie met net die nodigste dinge vir nóg ’n smul-maal. Openbaring In dié reeks gaan Nataniël stoksielalleen die werking, kunsversamelings en verrassings van ikoniese geboue ontdek. Hy gaan met alledaagse bestanddele, eenvoudig metodes en slim planne wys wat gedoen kan word. “Die plekke self sal verrassings wees omdat ons nooit vooraf bekend maak waar ek gaan wees nie. Dit sal ook vir mense ’n aangename openbaring wees om te sien hoe jy met een plaat en geen kombuisgeriewe ’n heerlike maal kan berei.” Hy verduidelik die interessante formaat van die program: “Die styl is ook nuut, ál die musiek is oorspronklike komposisies en hopelik sal dié wat fyn kyk, die ekstra detail raaksien, asook die hoeveelheid inligting in elke episode waardeer. Die hele span het hulself gedáán gewerk.” Protokol Nataniël stel ook die kunstenaars bekend wat bygedra het tot sy reeks eetgerei, tafellappe, juwele en omgewing. Die reeks is op vlak 3 van inperking verfilm. Dit was klaar ’n reuse-uitdaging. Hy sê: “Om onder die protokol te werk en die produksiespan te beskerm het baie geverg. Dit was maar vreemd. “Die grootste uitdaging was om nie die kos te eet of ná die tyd saam te eet of iets te drink nie. Die jare in Nantes is elke dag met ’n klein feesviering afgesluit, maar hierdie keer kon ons nie.”