DIE Wes-Kaapse regering het 'n nuwe hulpfonds begin om klein besighede te help wat deur die Covid-19-pandemie geraak is. Die Business Relief Fund bewillig R27 miljoen om klein besighede in die formele- en informele sektor te help. David Maynier, LUR vir finansies en ekonomiese geleenthede, sê die hulpfonds is een van die vele maniere hoe daar hard gewerk is om kleinbesighede tydens die pandemie by te staan. "Ons weet dat dit moeilike tye vir besighede tydens die Covid-19-pandemie was en dis hoekom ons van die begin af hard gewerk het om besighede en veral klein besighede, te ondersteun om veilig en verantwoordelik te heropen sodat ons werke kan red en die ekonomie in die Wes-Kaap te help." Maynier sê die fonds bied finansiële hulp in die vorm van 'n toelaag wat vir bedryfskostes en ander uitgawes gebruik kan word. Besoek die provinsiale regering se webwerf vir meer inligting. Die sluitingsdatum vir aansoeke is Maandag, 12 Oktober om 10:00.