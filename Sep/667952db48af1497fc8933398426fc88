DIE vlak van inperking mag dalk verslap het, maar nie die polisie se gereedheid om wet en orde tydens die pandemie te handhaaf nie. Dís die versekering wat Bheki Cele, minister van polisie, gegee het. Cele het sy skok uitgespreek oor eienaars van drankwinkels se minagting vir klante se gesondheid. "Daar is ondernemings wat die reëls verbreek om 'n wins te maak. Ek
 weet dis nie net taverns wat reëls oortree nie, maar eetplekke stel ook hul klante in 
gevaar." Hy het gewaarsku dat hulle hul bedryfslisensies kwyt kan wees as die langarm van die gereg hulle inhaal. Sedert die begin van die inperking is 310 494 mense
 gearresteer en aangekla vir oortreding van die Rampbestuurswet. Die Wes-Kaap het met 72 137 arrestasies die meeste in die land gevolg deur Gauteng met 59 000. Cele het die publiek ook herinner om nagklubs se deure gesluit te hou en dat nie meer as 100 mense begrafnisse of nagwake mag bywoon nie. "Ondanks die ophef van beperkings is die corona-virus steeds tussen ons en moet elkeen verantwoordelikheid aanvaar vir hulle eie lewe 
en dié van hul geliefdes,” sê Cele. Hy het die publiek verseker dat die manne en vroue in blou steeds daartoe verbind is om wet en orde te handhaaf. 