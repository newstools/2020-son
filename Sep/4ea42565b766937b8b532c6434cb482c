DAAR sal oor die volgende twee weke gemonitor word of en waar daar 'n nood is om bykomende onderwysers aan te stel. Die departement van basiese onderwys sê dit kan gedoen word nou dat alle grade terug is by die skool. Maandag het grade 5 en 8 na die klaskamer teruggekeer. Verlede week het die meeste grade teruggekeer. Vir talle was hierdie die eerste keer terug op die skoolbanke sedert die skoolklok in Maart gelui het. Grade 7 en 12 het wel in Junie teruggekeer, maar weens 'n toename in infeksies op 27 Julie vakansie gekry. Hoewel leerders almal terug is by die skool, bly daar bekommernisse. Die nasionale professionele onderwysorganisasie van Suid-Afrika sê skole het nog uitdagings met opvoeders en die vervanging van diegene wie op verlof moes gaan omdat hulle onderliggende siektes het en ander vanaf die huis werk. Angie Motshekga, die minister van basiese onderwys, verduidelik dat hulle die afgelope jaar gefokus het om die stelsel te stabiliseer en leerders gewoond te maak aan die nuwe normaal. Motshekga gee toe dat die rooster vir opvoeders ook 'n uitdaging is. Sy voeg by dat alles teen die einde van volgende week beter sal verloop. "Die departement het nou 'n beter begrip van onderwysers wat vanaf die huis werk en skole wat nie meer kan heropen nie." Volgens Motshekga is daar ook geen bykomende begroting nie en is die departement bedagsaam met die aanstel van bykomende onderwysers. Sou dit nodig wees sal die departement gekwalifiseerde onderwysers van 'n databasis kies.