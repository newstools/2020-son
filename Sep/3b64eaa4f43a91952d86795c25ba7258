HULLE noem hom die singende spietkop. Hy is oral in die Noord-Kaap bekend, sy naam is op almal se lippe en sy musiek word wyd en syd gehoor. Jan Isaacs (47), beter bekend as Boeta Gammie, is maar ’n nederige ou wie se lewensverhaal beslis ’n inspirasie vir vele jong mense is. Hy is in Sutherland gebore en is een van agt kinders. Hy het grootgeword op die plaas Nuwerus en moes omtrent elke dag die 17 km skool toe in die dorpie Middelpos kaalvoet aandurf. “Met my vader as plaasarbeider was dit maar ’n opdraandestryd om kop bo water te hou, maar ek wou iets maak van my lewe,” vertel Boeta Gammie. “Daar was toe al daardie hunkering om musiek te maak. Ek het eendag my pa se Lennon-wonderkroon-medisyneblikkie gegaps om ’n kitaartjie te maak.” Ná matriek in 1993 gaan werk hy toe vir die plaaslike munisipaliteit en doen een van die mees vernederende werke denkbaar – hy werk op die nagwa. Hulle was verantwoordelik om die nagemmers in die inwoners se buitetoilette leeg te maak en om te ruil. Intussen het hy die song “Akkedissie” in sy garage gemaak. Dit is op Radio Kaboesna in die Noord-Kaap gespeel. Iemand sit toe die song op WhatsApp – waar wyle die musiekvervaardiger Al Etto dit toe hoor. “Ek is intussen aanvaar as munisipale verkeersbeampte. Toe ek in 2012 my opleiding ontvang by die Gene Louw-verkeerskollege in Brackenfell, toe vervaardig ek en Al Etto my CD Akkedissie met 12 lekker songs daarop. Dit is in 2013 uitgereik en toe skielik raak ek oornag bekend.” Vandag is Boeta Gammie ’n spietkop in Calvinia en is tans besig om te werk aan sy tweede CD, genaamd Van Toeka tot Nou. Hy is getroud en het een seun. Hy is in 2010 deur die ATKV bekroon as die beste rielspeler en liedjieskrywer. Sy raad aan die jongspan is: “Maak nie saak van waar jy kom of waardeur jy gaan nie, jy kan nog groot hoogtes bereik.”