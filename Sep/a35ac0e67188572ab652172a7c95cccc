DIE geliefde geselsprogram Tussen Ons trek ’n ander baadjie aan. Dié program spog binnekort met méér episodes per week, ’n nuwe tydgleuf en ’n vars aanslag. Dit sal vanaf 5 Oktober van Maandae tot Donderdae om 17:30 op kykNET & kie uit­gesaai word pleks van 20:00 op Donderdae. Tussen Ons, wat sedert Julie 2018 uitgesaai word, se huidige aanbieders, Tracey Lange, Kay Karriem, Success Lekabe, Zelda la Grange en Ingrid Jones, sal nou twee keer per week, op Maandae en Woensdae, saam in kykers se sitkamers kuier en oor hedendaagse en nuuswaar­dige onderwerpe gesels. Op Dinsdae skuif dr. Darren Green, wat reeds gereeld as ’n mediese kenner op Tussen Ons verskyn, voor die kameras in om oor mediese nuus, siektes en allerhande kwale te gesels. Nostalgies Die Bravo!-aanbieder en fiksheidsghoeroe, Ewan Stry­dom, sal hom ook een keer per maand by Darren aansluit om sy fiksheidswenke te deel, terwyl die koskenner Heleen Meyer ook maandeliks vir kykers gaan wys hoe om gesonder te eet. Die Donderdag-episode gaan bekend staan as Tussen Ons #TBT en sal deur Tracey op haar eie aangebied word. In dié episode raak Tracey nie net nostalgies met haar gaste nie, sy gaan ook onder meer leefstylwenke deel en met kykNET & kie se sepiesterre van Suidooster en Arendsvlei gesels oor dié sepies se stories wat die tonge los het. Vir die Donderdag-episode gaan daar ook musiek in die ateljee gemaak word. Tracey is opgewonde oor die nuwe formaat van die program. “Ek sien baie daarna uit dat die Tussen Ons-naam nou vier dae per week op mense se lippe gaan wees en ek kan veral nie wag om die nuwe #TBT-episode op Donderdae aan te bied nie,” borrel sy. “Op Donderdae maak ons dus die litte los en gaan ons veral pret hê met mense wat bekend is in hulle gemeenskappe, om hul talent aan die res van Suid-Afrika te wys, terwyl ons ook sommer lekker gaan lag soos ons nostalgies raak.”