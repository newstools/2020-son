'N KAAPSE restaurant het sy naam verander nadat dit groot ongelukkigheid by die publiek ontlok het. Floozies Flip and Dip staan nou as The Wolf House bekend. Die restaurant het intussen verskoning gevra en sê die ou naam was in swak smaak. Douw Krugmann, eienaar, sê in 'n verklaring: "Ek wil van die geleentheid gebruik maak om nie net verskoning te vra aan die vroue in my lewe nie, maar ook die vroue van Kaapstad en Suid-Afrika. "Dit was nooit my of my familie se bedoeling om enigeen te beledig nie. Ons land se vroue is uitsonderlik, gedrewe en sterk om maar net 'n paar karaktertrekke te noem en hulle verdien beter." Krugmann gaan ook skenkings maak aan shelters wat slagoffers van geslagsgeweld help. Hy sê die naamsverandering is deel van stappe om hul interne kultuur te hersien. - TimesLive