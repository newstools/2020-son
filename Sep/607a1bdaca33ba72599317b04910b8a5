DIE Force gaan môre alles in die stryd wil werp om sy Superrugby AU-veldtog op ’n wennoot af te sluit. Die span van Perth kon vanjaar sedert sy terugkeer na Superrugby nog geen van sy games wen nie. Die Force gaan ’n laaste geleentheid kry wanneer hy 07:00 SA tyd in die McDonald Jones Stadium in Newcastle teen die Rebels te staan kom. Dit gaan egter nie maklik wees nie, veral omdat die Rebels homself in ’n situasie bevind waar hy die kragmeting móét wen om vir die uitspeelrondes te kwalifiseer. Dit gaan dus vir die kaptein, Dane Haylett-Petty, se span soos ’n eindstryd wees. Haylett-Petty maak sy terugkeer op heelagter nadat hy vir ’n maand met ’n kniebesering buite aksie was. Reece Hodge skuif na buitesenter, waar hy met Billy Meakes in die middelveld gaan kombineer. Matt To’omua skuif terug na losskakel en Andrew Deegan gaan van die bank aangewend word. Tim Sampson, afrigter van Force, het ook besluit om sy span aan te pas. Sampson het besluit om die Suid-Afrikaner Brynard Stander op flank in te sluit in die plek van Kane Koteka, wat na die bank terugkeer. Agter is die All Black en World Cup-wenner Richard Kahui heeltemal uit die span weggelaat. In sy afwesigheid begin Byron Ralston op die regtervleuel en Kyle Godwin skuif een posisie nader aan die aksie op die buitesenter. Vervang Intussen sal die Reds hoop om die Brumbies se onoorwonne rekord in die Superrugby AU-kompetisie tot ’n einde te bring. Dié kragmeting skop môre 11:20 SA tyd in Brisbane af. Die Brumbies, wat alreeds vir die eindstryd gekwalifiseer het, het besluit om Tevita Kuridrani en Nic White in sy beginspan terug te bring. Kuridrani keer terug as buitesenter in die plek van Solomone Kata en White vervang Joe Powell, wat uit die groep weggelaat is. Scott Sio ruil plekke met sy Wallaby-spanmaat James Slipper in die voorry. Folau Fainga’a gaan op haker in Connal McInerney se plek sak. Brad Thorn, die Reds se coach, het besluit om die gevaarlike Jordan Petaia in die nr. 13-trui in te span, met Chris Feauai-Sautia wat terug is op die regtervleuel. Die Smith-broers, JP en Ruan, is op die bank ingesluit.