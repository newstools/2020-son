AFSKUWELIK en wreed. Só het landdros Daniel Boks in die Oudtshoorn-streekhof die optrede van Flip le Grange (41) van De Rust beskryf. Boks het Le Grange vir life tronk toe gestuur vir die verkragting van en moord op ’n jong vrou. Le Grange het erken hy het die 18-jarige Ronel Martins op 8 Desember 2018 op die plaas Middelplaas verkrag en met ’n veter verwurg. Boks het gesê sy erkenning kan nie gesien word as ’n rede tot versagting van vonnis nie. Volgens die staatsaanklaer, Elaine Plaatjies, was die slagoffer aan Le Grange bekend. “Hy kon haar pa gewees het. Sy wou nie seks gehad het nie, maar hy het hom op haar afgedwing,” aldus Plaatjies. “As jy so iets doen, kan jy nie toegelaat word om weer tussen mense te beweeg nie.” Luidens impakverslae van die slagoffer se ma en pa mis hulle hul dogter. Ronel het nie gedrink of gerook nie. Sy het die huis bestuur en haar gestremde suster versorg. Volgens haar ma het sy niemand kwaad aangedoen nie.