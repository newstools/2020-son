BYNA 100 werkers van ’n skoenfabriek in Groot-Brakrivier kan hul werk verloor. Dis omdat die fabriek ’n produksielyn na die Watson-skoenfabriek in Kaapstad verskuif het. Volgens Aldo Muller, ’n vakbondverteenwoordiger en werker in die fabriek, is dit nie die eerste keer dat die fabriek ’n produksielyn verskuif nie. Muller sê: “Ons gaan volgende week met die bestuur vergader. “Dit maak nie sin om die werk na ’n ander fabriek te stuur nie. Dit beteken mense gaan sonder werk sit. “Dit is glo deel van herstrukturering van die fabriek. Hulle beoog dan om ’n klein groepie van die mense wat hul werk verloor, weer op ’n kontrakbasis aan te stel. “Dis een van ons beste produkte wat die meeste verkoop wat hulle nou verskuif.” Nog ’n bekommerde inwoner, Barry Jacobs, vertel: “Vier produksielyne van die fabriek is al oor die jare verskuif. “Ons is bang die fabriek kontrakteer werk stuk vir stuk uit om later te sluit. “Die fabriek is nog een van die grootste werkverskaffers in die dorp. Dit sit brood op baie gesinne se tafel. “Die fabriek kan liewer uitbrei as om sy werk uit te kontrakteer. Sodoende kan hy meer werk plaaslik verskaf. “Baie van die fabriek se werk is al na George, Port Elizabeth en Oudtshoorn uitgekontrakteer.” Volgens Jacobs het van die kerkleiers in die dorp ook al uitgereik na die bestuur van die fabriek om te probeer verhoed dat nóg mense hul werk verloor. Volgens Gerda Rappard, persoonlike assistent van die besturende direkteur van Bolton Footwear, is die skuif van die produksielyn ’n normale ekonomiese proses. Rappard sê: “Ons het die stitchdowns-produksielyn na die Elsiesrivier-fabriek verskuif oor hulle daarin spesialiseer. “Hulle vervaardig ook 10 keer meer as ons fabriek in die Suid-Kaap. “Die produksielyn se getalle neem noemenswaardig af en dis nie volhoubaar nie.”