HERSCHEL Jantjies sê Siya Kolisi moet hom bedank. Kolisi wou Saterdag in die Super Fan-kragmeting tussen die Stormers en Lions op Loftus Versfeld voor die rustyd die bal uitskop. Toe skree die Stormers- en Springbok-skrumskakel aan die Bok-kaptein: “Is jy mal?” Die 24-jarige boorling van Kyle­more het gister in ’n aanlyn konferensie aanSon gesê: “In my agterkop het ek geweet dat die Lions in die tweede helfte 15 vars manne gaan instuur. “Die toeter het afgegaan en Siya wou die bal uitskop. Ek het myself gevra: ‘Waarom gaan die ou nou die bal uitskop?’ “Dit het net gebeur en ek het nie bedoel om minagtend teenoor Siya te wees nie. “Ons het daarvandaan begin speel. En uiteindelik het hy gescore. “So, hy moet eintlik vir my dankie sê,” meen Jantjies. Die World Cup-wenner sê die lockdown was ’n bedekte seën vir hom omdat hy ’n gebreekte been voor lockdown gehad het. “Dit het my tyd gegee om te recover. Ek is uiteraard opgewonde om terug te wees. “Dit is great om net weer rugby te kan speel. Ek wil vandeesweek net verbeter en soveel as moontlik leer. “Dit het ses tot sewe weke gevat om heeltemal van die fracture te recover. Ek moes al die rehab-goed deurgaan om weer wedstrydfiks te word en het baie tyd tydens die lockdown gevat.” Toe hulle weer volle kontak kon speel, was Jantjies darem slaggereed om weer op die veld te kom. “Dit is nooit maklik om op altitude te speel. Almal is bewus daarvan, want my longe het behoorlik gebrand. “Ek het ná die game met Elton (Jantjies) gepraat. Hy het vir my gevra hoe dit gevoel het. “Daar is uiteraard nog baie aspekte van my spel waar ek kan verbeter. Dit was net nice om weer te kan speel. “Dit was beslis moeilik, maar jy vergeet soms hoe moeg jy is en probeer om altyd jou beste te gee.”