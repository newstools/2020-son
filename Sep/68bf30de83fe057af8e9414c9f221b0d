ALLISTER Kettledas, voormalige vleuel van die Pumas, is aangestel om sy ou span se nuwe agterlynafrigter te word. Kettledas het aan Son bevestig hy gaan hom binnekort by die Pumas aansluit nadat hy ’n kontrak beklink het. Die 38-jarige boorling van Humansdorp in die Oos-Kaap was die afgelope vyf jaar die hoofafrigter by die rugbyklub Kruisfontein, waar hy uiters goeie werk verrig het. Kettledas het aan Son gesê: “Ek is baie bly met die skuif, want ek beskou die Pumas as my natuurlike habitat en ek kan nie wag om aan die gang te kom nie. “Daar is nie nou te veel wat by klubrugby aangaan nie, maar ek dink Kruisfontein sal moontlik eers volgende jaar kyk na coaches. Daar is baie goeie afrigters waarna die span kan kyk.” Kettledas sê sy groot ideaal was om Kruisfontein in die nasionale Gold Cup-kompetisie af te rig – ’n kans waarvan hy nou ontneem is nadat alle klubrugby weens Covid-19 afgelas­ is. “Dit was altyd die plan. Dit het nou wel nie uitgewerk nie, maar ek glo die span het steeds die regte personeel om dit steeds in die toekoms te behaal.” Hy noem ook dat die Kruisfontein-job hom baie geleer het en hy nou gereed is om die volgende stap te neem – op provinsiale vlak met die Pumas. “Ons het goeie strukture in plek gesit oor my vyf jaar daar en ek het ook baie tyd spandeer om die regte toerusting daar te kry om spelers te help en die span te help bou.” Kettledas het as Pumas-speler naam gemaak toe hy in die 2009-seisoen altesaam 24 drieë in alle kompetisie vir die span van Mbombela gedruk het. “My rekord van 24 drieë in ’n seisoen vir die Pumas staan nog steeds. Dis nou al vanaf 2009, so my job is nou om die agterlyn so op peil te kry dat iemand die rekord kan breek,” het die voormalige vleuel met Son gegrap. Gister Kettledas se kontrak by die Pumas begin op 1 November, maar hy sê aan Son hy wil so gou moontlik by die span inval, aangesien die Pumas een van die sewe spanne is wat aan die Curriebeker-kompetisie gaan deelneem. Die Curriebeker begin na bewering reeds in Oktober, met spanne wat van gister af met volle kontakoefen­sessies begin het.