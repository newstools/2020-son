ENGELAND het Sondag hul T20i reeks teen Australië in Southampton beklink, toe hulle die tweede wedstryd met 6 paaltjies gewen het. Jos Buttler was met 77* (54 balle, 8x4 en 2x6) sy span se groot held en dit was hoofsaaklik danksy die Engelse paaltjiewagter se beurt, dat die tuisspan die wenteiken van 158 kon behaal met nog 7 balle in hul kolfbeurt oor. Die Suid-Afrikaans gebore Dawid Malan het sy goeie begin tot sy T20i loopbaan voortgesit, deur 42 (32 balle, 7x4) aan te teken. Vroeër het Australië 157/7 in hul toegelate 20 boulbeurte aangeteken ná Aaron Finch die loot gewen. David Warner (0) is met die derde bal van die eerste boulbeurt uit ná Jofra Archer sy buiterand getref het en Joss Buttler die vangskoot agter die paaltjies benut het. Die Aussies kon in hul kolfbeurt nooit werklik aan die gang kom nie. Finch (40), Marcus Stoinis (35), Glenn Maxwell (26) en Ashton Agar (23) het almal bydraes gelewer maar nie een van hulle kon ’n werklike groot telling aanteken nie. Chris Jordan (2/40 het die beste boulsyfers vir Engeland behaal. Buttler is vir sy skitterende beurt as die speler van die wedstryd aangewys. Eoin Morgan (kaptein) se span het Vrydag die eerste wedstryd in die reeks met 2 lopies gewen en kan dus nie meer die reeks verloor nie. Die derde wedstryd vind Dinsdag óók in Southampton plaas. 