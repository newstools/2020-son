TWEE ouers staan in die Johannesburgse hooggeregshof tereg op klagte van mishandeling van hul minderjarige kinders. Hulle
 het na bewering die kinders so erg mishandel dat ’n seun dood is en ’n 
dogter oor ’n lang tydperk met ernstige beserings gesukkel het. Volgens
 Phindi Louw, woordvoerder van die na­sionale vervolgingsgesag in 
Gauteng, sluit die klagte in moord, poging tot moord, kindermishandeling
 en die versuim om mediese sorg te bied. Opgeneem Die kinders se name word weerhou om hul identiteit te beskerm. Die
 groep Women and Men Against Child Abuse (WMACA) sê die agtjarige meisie
 in die saak is laat verlede jaar met verskeie beserings in die 
Charlotte Maxeke-hospitaal opgeneem. Miranda Jordan-Friedmann van 
WMACA sê in ’n geregtelike ondersoek is ontdek dat die meisie ’n 
halfbroer het wat ook mishandel word. Die seun van tussen vier en ses jaar oud het soortgelyke beserings gehad. Die meisie beweer haar stiefpa het die beserings toegedien. Sy het ook beweer dat sy gesien het hoe haar stiefpa haar halfbroer – sy biologiese seun – doodslaan. – News24