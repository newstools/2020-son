EBEN Etzebeth het ’n besering opgedoen in sy eerste game terug vir Toulon in die Franse Top14-kompetisie. Die vurige Springbok-slot het ná 12 minute in die tweede helfte ’n rib seergemaak. Sy span het in die corona-virus-vertraagde Europese Challenge Cup-kwarteindstryd teen die Pro14-span Scarlets gespeel. Die besering van die 28-jarige veteraan van 85 toetse vir Suid-Afrika sal ’n groot terugslag wees vir die span van Patrice Collazo, hoof­afrigter van Toulon. Dit sal ook die Springbok-mentors Rassie Erasmus en Jacques Nienaber hoofbrekens gee, veral omdat nog ’n World Cup-slot, RG Snyman, twee weke gelede in sy buiging vir Munster in die Pro14-reeks ’n ernstige kniebesering opgedoen het. Hierbenewens het die World Cup-slot Lood de Jager­ in sy game vir Sale Sharks ’n besering opgedoen. Dit was Etzebeth se eerste Top14-uitstappie in Toulon-kleure ná ses maande – en net sy negende game vir die Franse span. Die World Cup-wenner was in die beginspan vir die game teen La Rochelle, maar is teruggehou. Die hemelbesem is eers ná die rustyd ingespan om onmiddellik ’n impak te maak. Botsing Sy span was toe met 6-19 agter en het uiteindelik met 15-29 verloor. Minute nadat Etzebeth opgekom het, was hy terug langs die kantlyn oor hy ná ’n botsing gesukkel het om op te staan. Vir die gasheer het die voormalige Stormer- en Springbok-buiteagterspeler Dillyn Leyds onmiddellik ’n impak gemaak. ’n Vroeë onderskep het paniek in Toulon se verdedigingsgeledere veroorsaak. Dit was duidelik hy het al ’n sterk verhouding gebou met nog ’n voormalige Bok-spanmaat, Raymond Rhule. Die vurige Bok-flank Rynhardt Elstadt het met twee skitterdrieë uitgeblink vir Toulouse, maar die span het met 30-33 ’n nederlaag teen Clermont gely. Die Springbok-spoedvraat Cheslin Kolbe was prominent in ’n verdedigingsrol vir Toulouse, maar hy het ná 53 minute mank van die veld afgestap. Retief en Peet Marais het Brive ’n sege van 43-23 help behaal. Rory Kockott het onder die pale gescore in Castres se sege met 26-22 oor Agen.