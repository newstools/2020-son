TWEE voormalige Engelse sokkerspelers sit tans nie langs een vuur as dit kom by die debat oor die Black Lives Matter-beweging nie. Die legendariese Queen Park Rangers-speler en tans dié klub se direkteur, Les Ferdinand, glo die sakkery op die knie raak afgewater. Ferdinand, wat as QPR-speler 80 doele aangeteken het, meen die boodskap wat met dié gebaar oorgedra moet word, raak verlore. Die voormalige Manchester City-speler Micah Richards stem egter nie met hom saam nie. Hy’t op Sky Sports gesê: “Les Ferdinand het ’n baie sterk mening. Ek het hom al voorheen oor rassekwessies gehoor praat en hy praat baie goed. Hy het sy mening; ek respekteer dit. “As Ferdinand sê hy wil meer aksie hê, is ek heeltemal met hom, maar dis iets wat al eeue gebeur en dit sal nie oornag verander nie.”