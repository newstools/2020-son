DRANK ter waarde van R1,5 miljoen is teruggekry nadat die trok wat die alkohol vervoer het Donderdag in die Oos-Kaap gekaap was. Kol. Priscilla Naidu, 'n polisiewoordvoerder, sê die trok met wyn was onderweg om drank by kleinhandelaars af te lewer toe dit omstreeks 07:00 in Grahamstadweg deur vier mans gekaap is. "Die vier het die vragmotor met 'n blou VW Polo genader en gedwing om stadiger te ry. "Die vragmotor met die personeel is deur die kapers eers na Patersonweg en toe na 'n onbekende plek gery, waar die drank ook afgelaai is. "Die trok, bestuurder en ander personeel is daarna in Victoria-rylaan in Walmer agtergelaat." Teen omstreeks 09:45 het lede van die Port Elizabeth K9-eenheid die vragmotor en personeel gekry. Naidu sê: "Die gesteelde drank is omtrent twee uur later in 'n pakhuis in Marine Drive gekry. Van die drank was reeds uit die pakhuis verwyder. "Altesaam 652 verseëlde bokse verskillende tipe alkohol en 46 los drankbottels, asook drie trolley jacks, is teruggevind." Die totale waarde van die drank wat teruggevind is, is sowat R1,4 miljoen.