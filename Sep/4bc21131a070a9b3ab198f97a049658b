AARON Mauger het die trekpas as afrigter van die Highlanders se Superrugbyspan gekry. Mauger se kontrak het tot ’n einde gekom. Die franchise van Dunedin het verkies om nie sy kontrak te hernu nie. Die Highlanders het gister bevestig dat Mauger sy pos as hoofafrigter ontruim het en hulle het hom bedank vir sy pogings die afgelope drie jaar. Die voormalige All Black-senter het die span na ’n plek in die kwarteindronde in 2018 en 2019 sowel as ’n vierde plek in vanjaar se Superrugby Aotearoa-kompetisie gelei. Roger Clark, uitvoerende hoof van die Highlanders, het oor Mauger gesê: “Aaron het hom daarop toegespits om spelers te verbeter en te ontwikkel, en in dié verband kan hy baie trots wees op sy pogings. “Ons bedank hom vir alles wat hy vir die klub gedoen het. As jong afrigter met ’n lang loopbaan wat voorlê, wens ons hom en sy gesin alle sterkte toe vir die volgende hoofstuk van sy loopbaan as afrigter.” Mauger het gesê dat hy sy tyd by die Highlanders geniet het, maar hy is ook realisties daaroor. “Ek het saam met mense van topgehalte gewerk wat uitmuntend is in wat hulle doen en ek wens hulle alle voorspoed toe,” het hy gesê. Besluit “Daar is werklike vor­dering gemaak op kritieke gebiede om toekomstige sukses te bevorder en ek is vol vertroue dat die klub hierby sal baat vind. “Maar goeie uitslae is die sleutel­ om die gehalte van die strukture wat jy as hoofafrigter ingebring het, te bewys. “Aangesien ons gedurende my ampstermyn nie op die vlak was waarna ons almal gestreef het nie, is dit die hoofafrigter wat daarvoor verantwoordelik gehou moet word.” Clark het gesê die Highlanders-organisasie sal tyd neem voordat hy ’n besluit neem oor ’n nuwe aanstelling. “Ons het ’n bietjie tyd voordat ons ’n finale besluit moet neem oor ons afrigtingstruktuur vir 2021. “Ons is gelukkig met Tony Brown, Clarke Dermody en Riki Flutey wat steeds gekontrakteer is.”