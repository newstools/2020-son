BENGALURU. – Indië is regoor die wêreld bekend vir sy smullekker cuisine. Maar ver weg van die watertand-disse sit dié land nou met ’n rekord wat g’n ander land wil hê nie – die tweede hoogste Covid-19-koers in die wêreld. Indië het Brasilië gister verbygesteek toe hy die kerf van 4,2 miljoen Covid-19-infeksies gehaal het. Met ’n huidige totaal van 4 204 613 Covid-infeksies, het Indië nou byna 70 000 meer gevalle as Brasilië, wat lank in die tweede plek was. Gister was ook ’n dag met ’n nuwe daaglikse rekord van besmettings vir Indië toe daar byna 91 000 nuwe infeksies aangeteken is. Amerika bly met meer as 6 miljoen Covid-19-gevalle steeds die land wat die ergste deur die pandemie geraak word. Dodetal Die dodetal in Indië bly egter relatief laag, maar vir die afgelope vyf dae is meer as 1 000 sterfgevalle daagliks aangeteken. Gister het die land se departement van gesondheid aangekondig altesaam 1 016 mense het weens die virus gesterf. Dit het die land se sterftesyfer op 71 642 te staan gebring .