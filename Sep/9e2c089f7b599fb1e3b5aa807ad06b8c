DIE polisiediens in die Wes-Kaap is geskok met die moord op 'n top speurder van die eenheid teen bende (AGU). Lt.kol Charl Kinnear is Vrydagmiddag voor sy huis in Bishop Lavis doodgeskiet. Brig. Novela Potelwa, 'n polisiewoordvoerder, sê: "Die polisiediens is geskok met die moord op die 52-jarige AGU-speurder. "Hy het net meer as 30 jaar se ervaring as polisiebeampte" Sy voeg by dat Kinnear is omstreeks 15:20 in sy kar met verskeie skote aan sy bolyf gevind. "Die voertuig was 'n paar meter van die speurder se woning." Kinnear is bekend vir sy speurwerk wat tot die vervolging van die vermeende onderwêreld kingpin Nafiz Modack gelei het. Modack, Colin Booysen, Jacques Cronjé, Ashley Fields en Carl Lackay is Desember 2017 vir intimidasie en uitbuiting van nagklubeienaars in die middestad gearresteer. Die saak teen hulle is egter in Februarie vanjaar laat vaar. Modack se naam het die week weer opslae gemaak, vir soortgelyke klagtes, teen restaurant-eienaars in die middestad. Kinnear het ook aan die moordondersoek van adv. Pete Mihalik gewerk. Die saak is nog voor die hof. Potelwa bevestig dat Kinnear talle hoë-profiel sake in die provinsie ondersoek het. Vroeër die jaar het Kinnear en sy gesin ’n lucky escape gehad toe Faeez Smith (27) met ’n handgranaat voor Kinnear se huis gevind is. Smith het beweer dat Amaal Jantjies hom opdrag gegee het om Kinnear se huis te bom. Albei mans is toe opgesluit vir ’n klag van sameswering om moord te pleeg. Intussen ondersoek die valke die moordsaak.