'N TIENERMA van Plettenbergbaai is Dinsdag in hegtenis geneem nadat haar week-oue kind verlate in die bosse gevind is. Volgens kapt. Malcolm Potjie, ‘n polisiewoordvoerder in die Suid-Kaap, het die polisie se eenheid teen gesinsgeweld, kindermishandeling en seksuele misdrywe in George binne ure op die mamma toegeslaan. Die babameisie is Maandag omstreeks 14:40 in die bosse naby Greenstraat in Knysna gevind. ‘n Lid van die publiek het die kind na die polisiekantoor geneem. Die kind is onmiddelik hiervandaan na die Knysna-hospitaal geneem. “Dinsdag het die polisiebeamptes besoek afgelê by die Knysna-hospitaal se kraamafdeling. Daar het hulle inligting ontvang wat hulle na die New Horizon-woonbuurt in Plettenbergbaai gelei het." Die ma is op die spot in hegtenis geneem. Potjie sê die 17-jarige mamma is formeel aangekla en sal Woensdag in die Knysna-hof op aanklagte van kinderverwaarlosing en kinderverlating verskyn. 