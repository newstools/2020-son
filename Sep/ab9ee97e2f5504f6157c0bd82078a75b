DIE ANC het bevestig dat 'n voormalige LUR van Mpumalanga vir die beweerde verkragting van sy dogters gearresteer is. Lindiwe Ntshalintshali, waarnemende provinsiale sekretaris, sê in 'n verklaring die man is by sy huis gearresteer en sal binnekort in die Nelspruit-landdroshof verskyn. Ntshalintshali sê die man is ook intussen uit die party en die provinsiale uitvoerende komitee geskors totdat die saak in 'n hof afgehandel is. Sy sê die besluit is in lyn met die resolusies wat by die onlangse vergadering van die ANC se nasionale uitvoerende komitee en op die 54ste nasionale konferensie geneem is. Die resolusie behels dat lede, wat van korrupsie en ernstige misdade aangekla word, terug moet staan.