VANDALISME is iets wat sy nie verstaan nie omdat sy met van die kwesbaarste mense in haar gemeenskap werk. Só sê Joyce Anderson, bestuurder van die Emmanuel Daycare Centre in Atlantis, oor die onlangste inbrake en vandalisme by die sentrum. “Ons voel soms hopeloos en teleurgesteld,” sê Anderson. Die sentrum sorg vir kinders met special needs en hul uitgawes is klaar groot. Anderson sê hulle het in die laaste paar maande van die lockdown ’n beduidende toename in vandalisme by die sentrum ervaar. “Ses vensters van verskillende klaskamers en toilette is gebreek en nadat dit reggemaak is, het dieselfde weer gebeur. “Dit het ons laat besluit om burglar bars buite aan die vensters te laat sit. Dit blyk die enigste oplossing te wees,” sê sy. Anderson sê as die sentrum daai tyd in gebruik is, kon hulle ernstige beserings opgedoen het, want groot bakstene is gebruik om die ruite te breek. Die personeel is besig om geld in te samel vir burglar bars, asook vir ’n industriële naai­masjien. “Ons personeel gebruik tans recycled material om die handsakke van te maak. Ons sal dit dan verkoop om die geld bymekaar te kry vir die burglar bars, asook die naaimasjien. Dit sal baie waardeer word as ’n naaimasjien aan ons geskenk kan word,” sê sy. Anderson sê in plaas van die sentrum afbreek wat vir die mees kwesbares in die gemeenskap sorg, moet mense ownership neem van die sentrum en gemeenskap. “As mense vandalisme sien, moet hulle dit aanmeld,” sê sy. As enige iemand daarin belangstel om die sentrum te help geld insamel deur ’n sak of twee te koop, kan hulle Anderson bel by 072 632 4737. 