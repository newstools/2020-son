’N TIENERMA van die Suid-Kaap wat na bewering haar week oue dogtertjie in die bosse gelos het, het Woensdag haar eerste verskyning in die landdroshof in Knysna gemaak. Die 17-jarige is in Plettenbergbaai aangekeer ure nadat die kind verlate in die bosse langs Greenstraat in Knysna gevind is. Volgens kapt. Malcolm Pojie­, Suid-Kaapse polisiewoordvoerder, is die baba Maandag omstreeks 14:40 gevind. Kraamafdeling ’n Lid van die publiek het in die verbygang op die kind afgekom en haar na die polisiekantoor geneem. Van die polisiestasie af is sy na die Knysna Hospitaal geneem. Pojie sê die polisie se eenheid teen gesinsgeweld, kindermishandeling en seksuele misdrywe in George het die jong mamma opgespoor nadat hulle ’n draai by die kraamafdeling van die Knysna Hospitaal gemaak het. “Hul ondersoek het hulle na die New Horizon-woonbuurt in Plettenbergbaai gelei, waar hulle die mammie gevind het. “Sy het gister in die Knysna-hof op aanklagte van kinderverwaarlosing en kinderverlating verskyn. Sy is steeds in aanhouding en verskyn vandag weer in die hof.” Bevredigend Pojie sê die tiener sal vandag gestuur word na ’n plek van veiligheid, waar sy sal bly totdat sy weer op 9 September in die hof verskyn. Volgens Pojie is die baba se toestand bevredigend. Dis nie bekend of sy al uit die hospitaal ontslaan is nie.