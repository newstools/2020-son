DAAR is geen waarborg dat die All Blacks Kersfees by die huis gaan wees nie. Dít kom nadat Jacinda Ardern, Nieu-Seeland se premier, gister gesê het die kwarantynreëls sal nie verander word sodat die All Blacks Kersfees saam met hul gesinne by die huis kan vier nie. Die All Blacks sal op Kersdag nog onder kwarantyn wees ná die Rugby Cham­pionship, wat in Australië gespeel gaan word. Ardern het tog ’n bietjie hoop gegee dat die All Blacks (en ander) dalk vir Kersfees by hul gesinne sal kan wees. Dis moontlik dat ’n gedeelte van Australië voor die einde van die jaar onder ’n nuwe hot spot-benadering reis sal toelaat. Die Rugby Championship word in November en Desember in Nieu-Suid-Wallis en Queensland gespeel. Beamptes van die Nieu-Seelandse Rugbyunie (NZR) is ontevrede met die laaste ronde wat op 12 Desember gespeel gaan word. Dit beteken dat ’n kwarantynperiode van twee weke nie die All Blacks toelaat om betyds terug te keer om Kersfees by hul familie te wees nie. Die NZR beweer daar is vroeër met Sanzaar ooreengekom dat die laaste wedstryd op 6 Desember gespeel sal word. Ardern het gister aan die radiostasie Newstalk ZB gesê sy twyfel of die All Blacks wil hê dat die kwarantynreëls net daarvoor verslap moet word. “Die beste sou gewees het om te hou by 6 Desember as die laaste game waaroor ooreengekom is,” het sy gesê. “As ons verder gaan as dit, beteken dit natuurlik dat hulle in dié tydperk onder kwarantyn sal wees.” Ardern het gesê sy dink die All Blacks moet op dieselfde manier behandel word as enige ander landsburger. “Daar is ander wat ook nie oor Kersfees onder kwarantyn wil sit nie, maar dit is net die werklikheid van ons proses,” het sy bygevoeg.