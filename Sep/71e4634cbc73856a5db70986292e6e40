DAAR is g'n glasstukkies in Liqui Fruit se druiwesap nie. Sò bevestig Pioneer Foods nadat die company vroeër 'n klagte hieroor ontvang en ondersoek het. Pioneer Foods sê dit was eintlik kristalle van 'n natuurlike stof, Kaliumitartraat, in die druiwe. Die maatskappy het Saterdag alle 330 ml blikkies Liqui Fruit Red Grape van winkelrakke verwyder nadat drie kliënte daaroor gekla het. Tertius Carstens, hoofbestuurder van Pioneer Foods / PepsiCo Afrika, verduidelik: "Ons het onmiddelik ondersoek ingestel na die oorsaak en omvang van die saak. "Na uitgebreide toetse, by afsonderlike spesialislaboratoriums, is daar bevestiging ontvang dat die glasagtige kristallyne gevorm word deur 'n stof wat algemeen in hoë konsentrasies druiwe en druiweprodukte gevind word." Intussen duur die herroeping van die produkte voort en word kliënte versoek om nie die produk te gebruik nie. Dié wat dit reeds gekoop het word gevra om dit nie weg te gooi nie, maar om dit terug te vat vir 'n refund.