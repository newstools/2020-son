DIE beroemde F1-gesin sir Frank en Claire Wil­liams sal ná die Italiaanse GP die naweek hul rolle by Williams Racing verlaat ná 43 jaar aan die stuur. Dié aankondiging kom twee weke nadat die historiese F1-familiespan an die Amerikaanse beleggingsfirma Dorilton Capital verkoop is. Frank (78), wat die span in 1977 saam met sir Patrick Head (74) gestig het, was een van die suksesvolste spanhoofde en eienaars in die geskiedenis. Hulle het sewe bestuurders- en nege kampioenskapstitels vir konstrukteurs gewen. Claire (44), Frank se dogter, is sedert 2013 as adjunk-spanhoof in beheer van die span. Sy het haar in 2002 die eerste keer in ’n amptelike hoedanigheid by die span aangesluit. “Met die toekoms van die span wat nou verseker is, voel dit vir ons dis die regte tyd om van die sport af te sien,” het Claire gesê. “As ’n gesin het ons Wil­liams Racing altyd eerste geplaas. Dít het ons weer gewys met ons optrede in die strategiese oorsig. “Ons glo dis nou die regte tyd om die leisels oor te gee en die nuwe eienaars die geleentheid te gee om die span die toekoms in te lei.” Trots Volgens Claire het dit vir die span nog altyd gegaan oor die liefde vir racing. “Ons is al langer as vier dekades by hierdie sportsoort betrokke. “Ons is ongelooflik trots op ons rekord. Ons was nog altyd daarin vir die liefde en die pure plesier om aan motorsport deel te neem, so dit is nie ’n besluit wat ons ligtelik geneem het nie.”