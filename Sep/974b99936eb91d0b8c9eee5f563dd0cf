LADISMITH. – Sers. Bennet de Wee is hier onder die skurke bekend as “Die Verskriklike” omdat hy hulle gereeld ’n kop aansit. En onder die provinsie se gholfspelers staan hy bekend as die “Tiger” van die polisie. Dít is De Wee (39) – vyf keer in ’n ry die klub-champ van die dorp. Hy is ook provinsiaal bekend vir sy geniale gholfspel. De Wee, wat Saterdag hier vir die vyfde keer gekroon is, sê: “Ek was maar net eers ’n caddy. Toe het ek die kans gekry om ook ’n paar swaaie te swaai. “Ure se toe­wyding op die gholfbaan het ge-pay-off toe ek in 2016 vir die eerste keer klubkampioen was. “En toe maak ek dit vyf in ’n ry. Dis veral die support van my meisie, Stephanie Arnoldus, en my twee seuns wat my op die kruin van my spel hou.” In 2015 was hy die eerste speler van kleur uit Kannaland wat vir die WP-polisiespan gholf gespeel het. En vanaf 2017 tot 2019 het hy jaarliks die Wes-Kaapse polisiespan gehaal. Hy’t ook die kans gehad om in 2018 in Bloemfontein aan die nasionale toernooi vir polisielede deel te neem. “Ek wil terugploeg in my gemeenskap deur afrigtingsklinieke vir belangstellende jong seuns en meisies te hou,” sê dié nederige sportman van Kannaland.