DIE onlangse reën het ’n modderspul oor die Kaapse Vlakte heen agtergelaat. En soos altyd wanneer die water hard val, het vloede die plakkerskampe die ergste geraak. Een van die informele nedersettings wat swaar getref is, is Freedom Farm naby Bishop Lavis. By Son se onlangse besoek aan die gebied is verskeie shacks onder water en die sandpaaie is in klein modderbaddens omskep. ’n Jong vrou, Esethu Danile, loop kaalvoet in die modderwater sodat sy haar wasgoed kan ophang. Danile (24) wou nie veel sê nie. Sy het net gesê sy woon nou al byna ’n jaar in die area. Die shack van Shadrack Adonis (62), en sy vrou, Nombulelo Zweni (60), is ook geraak. Adonis sê hy woon al byna 30 jaar in die area. Volgens hom het die vloede al vir hulle soos ’n jaarlikse seremonie geraak. Hy voeg by: “Niemand worry meer om te kom check hoe dit hier met ons gaan nie. “En ons het al hoop opgegee dat ons dalk ooit eendag hulp in die vorm van behuising sal kry.” Mzwakhe Magwa sê hy woon al die afgelope 18 jaar in die gebied. Magwa (41) sê: “Elke jaar lyk ons huise soos julle hier kan sien. “Die enigste jaar dat ons nie vloede gehad het nie, was die jaar toe die regering gesê het die water kan moontlik opraak as gevolg van die droogte daai jaar. “Ons kry geen basiese dienslewering hier nie. “Ons het geen toilette of krag nie.” Volgens die Stad Kaapstad se rampbestuurshoof, Charlotte Powell, het verskeie areas die laaste ruk onder vloede deurgeloop. Sy sê van die areas wat geraak is, is DT Section in Site C, die tydelike relocation area Tsunami en Craydon Farm in Macassar. Volgens Powell het die sterk wind dakke in woongebiede soos Eersterivier, Goodwood, Nyanga, Langa en Parow afgewaai. Geen noodhuisvesting was egter nodig nie, voeg Powell by. 