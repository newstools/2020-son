'N 29-JARIGE man het erken dat hy vir Glen en Vida Rafferty op hul plaas in Normandien in Kwazulu-Natal vermoor het. Die man is in Osizweni deur 'n speurder van die provinsiale eenheid teen georganiseerde misdaad in hegtenis geneem. Volgens brig. Jay Naicker, 'n polisiewoordvoerder in Kwazulu-Natal, is die verdagte na 'n landdros geneem waar 'n bekentenis afgelê is. "Die ondersoek is aan die gang en meer inhegtenisnames kan verwag word," het Naicker bygevoeg. News24 het vroeër berig dat aanvallers die 63-jarige plaaseienaar Glen Rafferty en sy  vrou, Vida (60) asook hul hond verlede maand geskiet het. Die verdagte het die huis bestorm en kameras vernietig voordat hy in die egpaar se voertuig gevlug het wat later in Elandslaagte gevind is. Na afloop van die voorval het Bheki Cele, minister van polisie, die gebied besoek waar hy gesê het dat die huidige landelike veiligheidsstrategie in die gebied hersien sal word. Die hersiene strategie is in 2019 bekendgestel en was daarop gemik om te kyk na 'n holistiese benadering tot landelike veiligheid, insluitend samewerking tussen die regering, die privaatsektor en die burgerlike samelewing. - News24