WOLSELEY. – Groot ontevredenheid heers omdat ’n man wat na bewering halfdood geslaan is deur ’n plaaslike buurtwaglid nou ook hof moet loop. Son het onlangs berig oor die voorval op 28 Augustus toe Bradley de Bruin (27) na bewering byna doodgewurg is deur ’n buurtwaglid, Morné Nel. Die voorval is op video vasgelê en het ’n groot storm in die dorp veroorsaak. Nel is kort ná die voorval uit die buurtwag geskop. Nel verskyn weer op 22 Oktober in die plaaslike landdroshof op ’n klag van aanranding met die doel om ernstig te beseer. Na verneem word, het Nel ’n saak van aanranding teen De Bruin gemaak, waarna De Bruin deur die cops opgetel is. Hieroor sê ’n inwoner: “Hierdie optrede herinner darem baie sterk aan die jare van apartheid. Waarskuwing “Nel het dae ná die voorval vry buite rondgeloop totdat hy hom gaan oorgee het. Nadat hy ’n saak teen Bradley gemaak het, kan Bradley nou sommer onmiddellik deur die polisie opgetel word.” Die klag teen De Bruin is ook aanranding met die doel om ernstig te beseer. Hy moet weer op 29 September in die hof verskyn. Hy is op ’n waarskuwing laat gaan. De Bruin sê die dag voordat hy aangerand is, het hy en Nel by ’n winkel woorde gehad. De Bruin sê hy het kapsie gemaak oor hy nie sonder ’n masker in ’n winkel toegelaat is nie, maar dat Nel daar was met ’n masker wat om sy nek hang. “Morné sê toe ek kan nie vir hom sê nie, en ek sê vir hom hy kan my ook nie sê nie, want hy is nie my baas nie. Ons het woorde gehad. Dit was nie dat ons mekaar gedreig het nie.”