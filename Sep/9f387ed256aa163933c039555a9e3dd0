MATHEW Phiri (45) en Patrick Kanyembo (34), twee perly-smokkelaars, is Maandag swaar vonnisse in die Paarlse streekshof opgelê. Hulle is op 23 Junie op die N1-snelweg naby die Hugenote-tonnel gearresteer. Lede van die Valke, misdaadintelligensie, die polisie se honde-eenheid, asook lede van die departement van landbou, bosbou en visserye was betrokke. Die twee het 14 855 stuks perlemoen ter waarde van R5,6 miljoen by hulle gehad. Dit was in kartonhouers versteek. Skuldig Hulle was sedert hul arrestasie in aanhouding. Dié perlemoen-vonds is beskryf as een van die grootstes in die Wes-Kaap. Albei beskuldigdes het skuldig gepleit. Hulle is gevonnis tot 10 jaar tronkstraf vir geldwassery. Dis vir vyf jaar opgeskort. Hulle het vyf jaar vir die onwettige besit van perlemoen gekry wat vir vier jaar opgeskort is. ’n Verdere twee jaar is vir die vervoer van perlemoen. Beide sal effektief vyf jaar in die tronk deurbring. Die hof het ook beveel hulle moet R60 000 in die Criminal Asset Recovery Account (Cara) betaal, al is daar tydens hul arres net op R43 320 beslag gelê.