HULDEBLYKE stroom in vir dr. Danny Titus wie Vrydag oorlede is. Titus was die afgelope paar weke in 'n koma weens komplikasies na 'n oogoperasie, wat hy in Julie ondergaan het. In 'n huldeblyk aan haar pa skryf sy dogter Dalene op Facebook: "Dankie dat jy so 'n goeie pa, leier en man van God was. Dad, jy was die beste onder ons. "Jy het ons en 'n hele nasie inspireer... deur net jouself te wees. "Eerlik, vriendelik, intelligent en vrygewig. Die volk het 'n powerful stem verloor." Hy was 'n direksielid van die DAK Netwerk, 'n voormalige kommissaris van die Suid-Afrikaanse menseregtekommissie en voormalige direkteur van kultuur by die ATKV. Dr. Daniel van Wyk, interim voorsitter van die DAK Netwerk, het op Facebook geskryf: "Ek het die tragiese nuus ontvang dat my vriend, kollega, mede-taalstryder en kameraad gesterf het. "Ons gaan hom mis." Christo van der Rheede, nuutaangestelde uitvoerende direkteur van AgriSA, het ook hulde gebring aan 'n groot vriend. "Jy het die goeie stryd gestry. Dankie vir die samesyn, die weldeurdagte skrywes en debatte, die humor en skerpsinnigheid!" Sonel Brits, besturende direkteur van die ATKV, sê: "Titus se afsterwe laat 'n groot leemte. "Hy het diep spore getrap in periodes van veranderinge, in Suid-Afrika." Brits sê Titus se leierskap, integriteit en empatie sal haar altyd bybly. "Hy het hom beywer vir taal en kultuur. "Die regsman, taalman, historikus en meningsvormer se nalatenskap is een van groter begrip en inklusiwiteit oor die kleurgrense heen." Die 63-jarige Danny Titus is in Worcester gebore. Hy is in 1983 as advokaat tot die hooggeregshof toegelaat en het as staatsaanklaer by die departement van justisie gewerk. In 1987 is hy genooi om te studeer by die Rijksuniversiteit in Leiden in Nederland, voor hy in 1993 teruggekeer het na Suid-Afrika met 'n meesters- en 'n doktorsgraad. Met sy terugkeer het hy menseregtewerk by die regskommissie begin doen, voordat hy uitvoerende direkteur van die destydse Goldstone-instituut, nou die menseregte-instituut van Suid-Afrika, geword het. Titus was ook werksaam by die Technikon SA en later Unisa, en kortliks by die departement van justisie se Justice College. In 2013 het Titus saam met Peter Marais die Bruin Bemagtiging Beweging gestig. Titus het in Februarie vanjaar as deel van sy geboortedorp se 200ste bestaansjaarvieringe die Freedom of the Town ontvang. Hy word oorleef deur sy twee dogter Mariska en Dalene, twee broers en 'n suster.