DIE Valke het die naweek 11 vroue, wat vermoedelik slagoffers van mensehandel is, uit twee bordele in Rustenburg en 'n huis in Kuruman gered. Die vroue, tussen 20 en 39 jaar oud, is as sekswerkers gebruik nadat hulle met beloftes van werk gelok is. Birdsong B&B en Noble Guest House in Kerkstraat in Rustenburg, wat volgens die Valke as bordele gebruik is, is gesluit. Terselfdertyd is die huis in Kuruman ook gesluit. Brig. Hangwani Mulaudzi, 'n Valke-woordvoerder, sê in 'n verklaring die vroue is tydens klopjagte op die onderskeie persele gered en dat vyf verdagtes, tussen 28 en 46 jaar oud, ook gearresteer is. Sewe vroue, waarvan twee van Suid-Afrika is, is in Rustenburg bevry. Drie van die vroue is van Lesotho en die ander twee van Zambië en Zimbabwe. Die vier vroue wat in Kuruman gevind is, is almal van Suid-Afrika. Mulaudzi sê die arrestasie van die vyf verdagtes volg op 'n jaarlange ondersoek in die twee dorpe na mensehandel vir seksuele uitbuiting.  