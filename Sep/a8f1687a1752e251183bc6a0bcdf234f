TWEE van Suid-Afrika se voorste jong nael­lopers gaan vanaand op die atletiekbaan in groot geselskap wees. Dít wanneer Clarence Munyai en Sine­sipho Dambile in die 200 m in die Diamond League-byeenkoms in Brussel aantree. Munyai is die huidige SA rekordhouer in die 200 m. Die 22-jarige het 19,69 sek. op 16 Maart 2018 op die SA nasionale atletiekbyeenkoms in Pretoria opgestel. In 2016 het hy die Reënboognasie in die 200 m op die Olimpiese Spele in Rio de Janeiro verteenwoordig. Hy het met 20,66 sek. derde in sy uitdun geëindig en nie vir die halfeindronde gekwalifiseer nie. Munyai sak vanaand in die wegspringblokke langs die groentjie Dambile in die 200 m. Dit sal interessant wees om te sien hoe Munyai vaar, veral aangesien hy op 13 Maart laas aan ’n byeenkoms deelgeneem het. Vinnigste Dambile gaan vir die eerste keer in sy loopbaan aan ’n Diamond League-byeenkoms deelneem. Die 18-jarige spoedvraat tel tans onder die vinnigste vyf o. 20-atlete in die wêreld in die 100 m en 200 m. Hy spog met persoonlike beste tye van 10,29 sek. in die 100 m en 20,47 sek. in die 200 m. Dié Tuks-atleet het vroeër vanjaar in drie van sy vier 200 m-wedlope op Noord-Gauteng-byeenkomste vinniger as 21 sek. genael. Behalwe dat die aandag op dié twee plaaslike atlete sal wees, gaan die langasems Mo Farah (Brittanje), Brigid Kosgei (Kenia) en Sifan Hassan (Nederland) ook baie belangstelling lok. Dié drie gaan aan die eenuur-wedlope vir mans en vroue deelneem. In dié wedloop is die wenner die atleet wat ná 60 minute die verste gehardloop het. Haile Gebrselassie van Ethiopië is die huidige rekordhouer: In 2007 het hy ’n allemintige 21 285 m in een uur afgelê. Die vrouerekord is 18 517 m, wat in 2008 deur Dire Tune van Ethiopië opgestel is. Hassan (27) is die huidige wêreldrekordhouer in die 5 000 m. Sy is ook die wêreldkampioen in die 1 500 m en 10 000 m. Regstreeks Kosgei (26) het Paula Radcliffe se 16 jaar oue wêreldrekord in die marathon in Oktober met 81 sek. oortref. Sy het met 2:14:04 in die Chicago-marathon geseëvier. Vanaand se byeenkoms word van 20:00 regstreeks op SS Variety 3 uitgesaai. Die 200 m spring 20:42 weg.