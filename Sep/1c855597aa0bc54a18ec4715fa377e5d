TWEE lede van die notorious­ bende The Firm is skuldig bevind op vyf aanklagte, insluitend die moord op ’n staatsgetuie wat by die Stad Kaapstad as ’n wetstoepassingsbeampte gewerk het. Ashwin Willemse en Waylin Abdullah is skuldig bevind op twee klagte van moord, roof met verswarende omstandighede, die onwettige besit van vuurwapens en die onwettige besit van ammunisie. Eric Ntabazalila, woordvoerder van die nasionale vervolgingsgesag, sê die hof het bevind dat die staatsaanklaer, adv. Lenro Badenhorst, die staat se saak bo redelike twyfel bewys het. Die beskuldigdes is skuldig bevind op alle aanklagte teen hulle. Ntabazalila sê die slag­offer was ’n wetstoepassingsbeampte, Gregory David Carelse. Hy het by die Stad Kaapstad se departement van gemeenskapsveiligheid gewerk. “Carelse was ook ’n polisiereservis by die Bishop Lavis-polisie, ’n bekende aktivis vir die voorkoming van misdaad en ’n stryder vir veiligheid­ in die gemeenskap.” Carelse was ’n staatsgetuie in ’n saak oor ’n skietvoorval wat op 17 Oktober 2017 in Forelweg in Valhalla Park plaasgevind het. “In hierdie voorval is drie bendelede doodgeskiet. “Ten tyde van sy noodlottige skietvoorval sou hierdie saak in die hooggeregshof begin het,” sê Ntabazalila. Die twee is ook aangekla van die moord op Prezano Holland, ’n bendelid. Vasgetrek Die aanklag van roof met verswarende omstandighede spruit daaruit dat hulle Carelse van sy vuurwapen beroof het. Verder is hulle vasgetrek vir die onwettige besit van vuurwapens en die onwettige besit van ammunisie. Ntabazalila sê die gebeurtenisse wat tot hierdie skuldigbevinding gelei het, gaan terug na die middag van 17 Oktober 2017. Drie lede van The Firm het in Bishop Lavis op drie lede van ’n rival bende geskiet. Carelse, wat hierdie skietery gesien het, het die voertuig agternagesit en Abraham Wilson, ’n lid van The Firm, in hegtenis geneem. Twee ander lede van The Firm is daarna in hegtenis geneem. Een van dié verdagtes, Craig Stanfield, is ’n familielid van ’n 28’s-bendeleier in Valhalla Park, sê Ntabazalila. ’n Jaar later, op 18 Oktober 2018, het Carelse aan sy seun, Dale, gesê hy gaan ’n skietery in die gemeenskap ondersoek. “Hy het soos gewoonlik sy pistool by hom gehad toe hy die huis verlaat. “ ’n Paar minute later het Carelse se dogter die huis verlaat vir werk. “Onmiddellik nadat sy vertrek het, het Dale skote gehoor. “Hy het na buite gegaan uit vrees vir sy suster se veiligheid, sonder om te weet dat hy sou sien hoe die twee bendelede 16 keer­ op sy pa skiet,” sê Ntabazalila. Dale het aan die hof gesê hy het die twee bendelede herken omdat hy saam met een van hulle skoolgegaan het. Volgens hom het hulle almal in die twee aangrensende gemeenskappe van Bishop Lavis en Valhalla Park grootgeword. “Hy kon hulle positief uitken, hoewel hulle albei onskuldig gepleit het. Lewenslange “Hulle het ontken dat hulle by die skietery betrokke was en in die omgewing was,” sê Ntabazalila verder. Volgens die woordvoerder gaan Badenhorst,­ wanneer die saak op 15 Oktober hervat word, die hof vra om elkeen van die beskuldigdes lewenslange gevangenisstraf op te lê.