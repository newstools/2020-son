HARE word op die oomblik behoorlik gekloof rondom die hele Clicks-bohaai nadat dié winkelgroep baie naturals in die gesig gevat het met sy omstrede advertensie. Son het ’n bietjie gaan inloer by vroue op die Kaapse Vlakte om te hoor hoe die hele Clicks-debakel húlle geraak het. Die algemene gevoel is dat vroue hul haredos in sy natuurlike toestand moet waardeer, want daar is altyd iemand anders wat wens hul hare kan curls maak. Verstaan Keziah Hardenberg (30) wat al jare dreads het, sê sy het geen probleem met die manier waarop Clicks geadverteer het nie. “Soos hulle sê, ’n prentjie spreek ’n duisend woorde. “Sommige mense kan nou ook beter verstaan watter tipe sjampoe hulle vir hul hare kan koop.” Kristal Kruser (30), ook ’n trotse natural, stem saam en sê die hele manier waarop die debakel hanteer word, is nie mooi nie. “Ek dink aan die local mense wat ook gaan suffer omdat die winkel toe is. Dis iets om oor geraas te maak, maar nie op die manier waarop die EFF dit hanteer nie.” Megan Johnson (25), ’n haarkapper, sê al wys die prente die regte tipe hare, was dit te veel. “Dis ’n sensitiewe saak vir baie meisies op die Vlakte, omdat hare ’n groot deel van hul mooiheid is. Wat van die kinders wat klaar uit voel, wat klaar ghaai van gemaak word oor hul hare? “Clicks was verkeerd en die EFF het dit ’n bietjie ver gevat. Hou in jul lane.” Elzereen Beukes (32) wat vir persoonlike redes natural gegaan het, sê die advertensie maak haar liefde vir haar bossiekop niks minder. Spesiaal “Ek sal dit sê, ek is lief vir my kroeskop. Ek em­brace dit. Hoekom moet ’n picture my nou afsit? Nog ’n ding, as jy ’n wig dra wat modieus is, dan moet jy nie nog comment nie.” Tracy February (40) glo haar hare is baie spesiaal en weier om by die hele debakel betrokke te raak. “My hare kan alles doen. Dit kan dull lyk, die volgende oomblik krul dit, dan is dit weer straight. So, ek het nie ’n issue met Clicks nie, want my hare is soema ál die pictures in een.” Amy Sauls (26) sê sy verstaan Clicks se bemarkingstrategie en is ook mal oor haar hare. “Daar is mense wat nie weet watter tipe sjampoe hulle vir hul hare moet koop nie. “So, dis ook ’n hulp, sal ek sê. Ek gebruik sommer alle tipes, want my hare is my hare en ek is lief daarvoor.” Anchenic Gordon (31) het reguit gesê vroue moet hul hare embrace. “Wees net true to yourself en aanvaar dat almal se hare van mekaar s’n verskil.” Clicks-takke landwyd was gister gesluit. Dissiplinêre aksie staar verskeie personeellede tans in die gesig en ’n senior account executive het intussen bedank. Op sy webtuiste sê Clicks ook hy gaan nou met die regering saamwerk om ’n mark vir produkte vir natuurlike hare te vestig.