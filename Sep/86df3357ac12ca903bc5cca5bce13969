DIE spelers van die Stormers gaan vandag vir die Covid Cup in ’n oefenwedstryd teen mekaar te staan kom. Volgens John Dobson, afrigter van die Stormers, gaan die game in drie chukkas van 20 minute gespeel word. Die twee spanne wat sake gaan uitspook, is Boulders Beach Penguins en Devil’s Peak Dassies. Dis ’n groep van sowat 30 spelers wat met volle kontak mekaar gaan aandurf. Die wedstryd sal deur Saru se refs beheer word. “Ons het gedink ons kan nie volgende week in die Marvel Day ’n Superrugby-kragmeting teen die Lions speel sonder dat ons enige vorm van wedstryd-simulasie gaan hê nie,” het Dobson verduidelik. “Dit gaan goed vir ons wees om dit voor ’n leë stadion te speel omdat ons daaraan gewoond moet raak. “Dit gaan nie soos ’n normale proefwedstryd wees nie. Ons gaan nie ’n possibles teen probables hê nie, maar dit gaan eerder ’n gemengde groep spelers wees met hul eie afrigters. “Die Penguins gaan deur Hanyani Shimange afgerig word, met Rito­ Hlungwani wat die Dassies gaan coach. “Al is daar ’n beker op die spel, gaan ons dit vir die spelers soveel pret as moontlik probeer maak. “Dit moet iets wees wat die manne geniet, maar dit is belangriker dat hulle hul liggaam fisiek gereed kry vir volgende week. Al gaan daar geen toeskouers toegelaat word nie, sal dit nice wees vir die media om weer live rugby op Nuweland te sien.” Volgens Dobson is die diversiteit in hul groep iets waarop hulle trots is en regtig baie hard aan gewerk het. “Ons moet mekaar daaroor opvoed sodat almal die belangrikheid daarvan verstaan. “Dis iets waaroor ons as groep meer gaan gesels sodat ons kan verstaan waarom iemand sy knie gaan buig of besluit om staande te bly voor die afskop van ’n game. “Dis nou as dit tot daardie punt kom. Indruk “Riglyne oor hoe dit gedoen moet word, sou dalk ideaal wees, want ons wil nie ’n situasie hê soos wat met die Sale gebeur het nie.” Angelo Davids, 21-jarige vleuel van die Blitsbokke, is een van talle talentvolle jong spelers wat vandag ’n indruk kan maak. “Hy (Davids) is ’n ongelooflike talentvolle speler. “Omdat die sewestoernooie nie gaan plaasvind nie, kan hy dalk voortaan in aanmerking kom,” het Dobson bygevoeg.