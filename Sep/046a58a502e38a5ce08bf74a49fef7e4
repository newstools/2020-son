M-NET se splinternuwe dramareeks Inconceiv­able begin ook vanaand. Die reeks gaan oor twee vroue wat al van hoërskool af beste tjommies is. Hulle twee is nou die middelpunt van ’n groep vriende wat almal in hul 30’s is. Van die vroue is swanger en van hulle maak al hul kinders groot terwyl hulle probeer om hul veeleisende werke te juggle. In die groep is daar iemand wat ’n langdurige witwarm affair het en daar is een wat sukkel met vrugbaarheid. Die dramareeks gaan vir 13 weke op ons skerms wees. Van die akteurs wat in die reeks te sien sal wees, is Carine Rous, Anel Alexander, Wayne­ van Rooyen, Langley Kirkwood, Refilwe Madumo en Sisanda Henna. Die plaaslike stand-up-komediant en Golden Horn-wenner Nina Hastie, Craig Jackson, Jay Anstey en Steven Ward is ook lede van die rolverdeling. Skrywer Wayne speel die rol van Wesley, ’n Rhodes-gegradueerde wat gedink het hy gaan ’n skrywer word, maar is nou ’n TV-skrywer. Hy het nog nooit een van sy romans klaargemaak nie, al hou hy vol hy is amper klaar met een.