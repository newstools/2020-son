AS FLIEKS soos Calendar Girls en The Full Monty op jou lys van gunstelinge is, gaan jy beslis mal wees oor die regisseur Peter Cattaneo se nuutste meesterstuk, Military Wives. Met dié projek het Cattaneo dit weer reggekry om die ware verhaal van gewone vroue wat onverwags bekendheid verwerf te omskep in ’n warm, humoristiese en inspirerende rolprent. Dit sal op 2 Oktober eksklusief deur Filmfinity (Edms.) Bpk. op DStv BoxOffice uitgereik word. Military Wives vertel die storie van ’n groep vroue wat ’n reusesukses maak van iets wat veronderstel was om ’n terapeutiese stokperdjie te wees. Rosanne Flynn en Rachel Tunnard het die draaiboek geskryf om hulde te bring aan vroue wat saamstaan. Dit handel oor die pogings van soldate se vroue om hul gemoedere te lig terwyl hul mans oorlog voer. “Daar is baie oorlogflieks, maar jy sien nooit wat gebeur met die gesinne wat agterbly nie,” sê Cattaneo. Military Wives is gegrond op die ware verhaal van die koormeester Gareth Malone. Hy het in 2011 ’n groep vroue onder sy vlerk geneem terwyl hy besig was om aan die bekroonde BBC-program The Choir te werk. Kristin Scott Thomas en Sharon Horgan is in die hoofrolle te sien.