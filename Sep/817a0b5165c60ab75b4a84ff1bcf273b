’N WELBEKENDE gemeenskapsleier van Wellington het haar cop-man Sondag 22:00 aan Covid-19-verwante komplikasies verloor. Alvina Abrahams is stukkend oor haar man, Jonathan, se dood. Al was hy byna ’n maand in die hospitaal, het dit haar steeds soos ’n vuishou in die maag getref toe hy sterf. Alvina sê sy kon dit nie glo toe sy haar man so hulpeloos in die hospitaal sien lê waar hy aan ’n ventilator gekoppel was nie. Volgens Alvina het haar man die corona-virus by sy werk in die Bellville-spoorwegpolisiestasie opgetel. Hoewel hy haar ook aangesteek het, kon sy by die huis herstel, sê sy. Alvina sê haar man, wat ’n shop steward was, het die afgelope drie jaar geveg daarvoor om ’n skoonmaker by hul werk te kry. Alvina vertel: “Veral nou, toe Covid-19 uitbreek, het hy vir hulle gesê hulle moet dringend ’n skoonmaker aanstel. “Daar was poste, maar hulle is nooit gevul nie. “Jonathan het nie by my huis siek geraak nie, want ons het elke dag ’n streng roetine gevolg. “Wanneer hy uit die werk gekom het, sou hy sy uniform uittrek en ek sou dit uitwas. “Hy sou hom gaan shower en die kinders het altyd geweet: Wanneer hy huis toe kom, moes hulle hul maskers op hou. Kopseer “Eers wanneer ons weet hy het alles gedoen wat hy moes, sou ons naby hom gekom het.” Alvina sê nadat haar man met die virus besmet is, het hy aangehou werk, maar elke keer van ’n hewige kopseer gekla. Sy sê haar man het vinnig agteruit gegaan en ná twee dae kon hy nie asemhaal nie. Hy kon nie eet nie en sy moes hom voer en selfs help om die toilet te gebruik. Alvina sê Jonathan het so erg kouekoors gehad dat sy hom hospitaal toe moes neem. “By die hospitaal is hy onmiddellik op suurstof en ’n drip gesit,” vertel Alvina. “Bloed is getrek vir Covid-19-toetse. “Hoewel hy as ’n hoë risiko aangesien is, het hulle hom dieselfde aand huis toe gestuur. “By die huis het hy so erg geraak dat ek my huisdokter gebel het en hy het die ambulans gebel, wat Jonathan weer hospitaal toe geneem het.” Alvina sê Jonathan het in die hospitaal vinnig agteruitgegaan. Hulle het gereeld ge-video call, maar hy is later aan ’n ventilator gekoppel. Sy dink terug: “Ek het by die Here gepleit dat my man nie moet sterwe nie. Hy was my steunpilaar. “Die dokter het vir my ’n noodbesoek gereël oor dinge nie goed gelyk het nie. “Hy was te lank op die ventilator en dit het infeksie veroorsaak. “Toe ek hom besoek, kon ek nie eens vir hom bid of aan hom raak nie. Ernstig “Daarna het die long­spesialis my gebel en gevra of hulle ’n noodoperasie mag doen, waartoe ek toe ingestem het.” Alvina sê dis erg om jou alles en steunpilaar so te verloor en dat die virus ernstig opgeneem moet word. ’n Drive-by memorial word vandag vir Jonathan gehou. Dis van 17:00 tot 19:00 in Amstelhoflaan in die Paarl. Sy begrafnis word beplan vir Vrydag 10:00 vanuit die AGS-kerk in Main Road in die Paarl.