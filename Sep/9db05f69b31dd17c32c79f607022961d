DIT gaan goed met die mammie wat vroeg laas week op die besige dek by Kaapstad-stasie die lewe geskenk het aan ’n babadogtertjie. Die vrou van Dunoon naby Milnerton, wat gevra het om anoniem te bly, het in die kantoor van ’n sekuriteitswag op die stasie-dek gekraam. Sy’t ’n taxi van Dunoon na Kaapstad gevat omdat sy vir ’n check-up by die Somerset-hospitaal moes wees. Toe sy op die dek kom waar die taxi’s staan, het haar water reeds gebreek en sy het kraampyne begin kry. Die 36-jarige vrou het die sekuriteitspersoneel genader en drie van hulle het haar na die kantoor gehelp en ’n ambulans gebel. Die ambulans het egter te lank gedraai en die sekuriteitswagte moes toe die baba vang. EWN berig toe die ambulans eindelik aankom, is die ma en haar pasgebore babadogter na die hospitaal geneem.