DIE All Blacks dreig om dalk die laaste game van die Rugby Championship te boikot as die fixtures nie aangepas word nie. Ian Foster, afrigter van die All Blacks, sê sy span sal nie tou opgooi in die geveg teen die skedule van die Rugby Championship nie. Foster wil so gou as moontlik ’n oplossing vir die sage rondom die toernooi se skedule kry. Hy het gister gesê: “Dit moet uitgesorteer word. Vandag sal wonderlik wees, maar ons sal dit môre ook aanvaar.” Dit kom nadat Sanzaar vyf dae gelede aangekondig het dat die All Blacks weens hul skedule oor Kersfees nog onder kwarantyn gaan wees. Die finale ronde van die Rugby Championship in Australië is vir 12 Desember geskeduleer. Met ’n kwarantyn van 14 dae ná die terugkeer na Nieu-Seeland, sal die All Blacks gedwing word om Kersfees saam met hul gesinne te mis. “Daar was ’n ooreenkoms dat die laaste wedstryd van die All Blacks op 5 Desember sou plaasvind. Ons voel Sanzaar het nie by die ooreenkoms gehou nie, daarom het ons ’n paar oplossings voorgestel. Ons sal dus wag en sien wat gaan gebeur,” het Foster verder gesê. “Daar is verwagtinge geskep wat nie nagekom is nie. Dit hang van Sanzaar af om dit uit te sorteer.” Die moontlikheid bestaan dat die All Blacks die laaste game in die ANZ-stadion teen die Wallabies kan boikot as hulle reeds die Rugby Championship gewen het. Op die vraag of daar enige spelers is wat aangedui het dat hulle nie op 12 Desember die finale toets teen die Wallabies gaan speel nie, het Foster geantwoord: “Ek wil nie nou daaroor praat nie. Dit is ’n headline wat ek nie wil aanmoedig nie, maar ons is bitter teleurgesteld dat die voorgestelde datums verander het.”