TWEE mense van Khayelistha is die naweek gearresteer toe daar polisie uniform, handradio’s en nagemaakte vuurwapens in hul besit gevind is. Volgens sers. Noloyiso Rwexana, ‘n polisiewoordvoerder is die goed heel waarskynlik gesteel. Die polisie se provinsiale geïntegreerde span het Saterdag ’n intelligensie gedrewe operasie uitgevoer toe hulle op die goed afkom. In ’n onverwante voorval het die lede ook Saterdag op die hoek van Voortrekkerweg en Vasco Boulevard twee ander mans aangekeer. Die lede het die Mazda waarin die twee mans gery het, deursoek. “Hulle het 45 pakkies tik, 64 Mandrax-tablette en rocks afgekom. Die man (29) en vrou (42) is in hegtenis geneem vir die besit van dwelms.” Vrydagaand het die polisie se lede teen openbare geweld ’n 25-jarige man in Bloemendalstraat in Voorbrug in hegtenis geneem toe hulle 200 Mandrax-tablette in sy besit gevind het. Die vyf verdagtes verskyn almal Maandag in die verskeie landdroshowe.