BOEBIE Solomons verwag dat die nuwe tegniese komitee van die Suid-Afrikaanse Sokkervereniging (Safa) nie gestig is vir “window dressing” nie. Solomons is die enigste Kapenaar wat gekies is as lid van dié komitee. Hy sê: “Ek glo vas om sokker in die land te bevorder, moet ons as tegniese span strategieë en planne hê en dit in werking stel. “Dis belangrik dat die tegniese komitee die nodige mag sal hê om die land se sokker met sy inisiatiewe te verander en verbeter. “As ’n land soos België só gou kan ontwikkel om die nommereen-land in sokker te word, behoort Suid-Afrika met al sy talent iets soortgelyks te vermag. “Ek voel dis belangrik dat ons energie op lang- én korttermynbeplanning moet bestee en met skole begin en by die pro-klubs eindig. “Kom ons werk te midde van die negatiwiteit saam met die publiek vir positiewe verandering, nie net vir window dressing nie.” Safa se senior NEC-lid Jack Maluleke lei die komitee. Sy adjunk is Buddha Mathathe, wat ook die president van die SA Masters and Legends Football Association is. Die ander lede is Lucas Radebe (voormalige Bafana Bafana-kaptein), Farouk Khan, Sudesh Singh en Greg Mashilo (president van die SA Football Coaches Association­). Safa se tegniese direkteur en al die coaches van die nasionale spanne sal ook lede wees van die tegniese komitee. Maluleke wei uit: “Die doel met die konsolidasie van die tegniese komitee­ is om seker te maak dat ons nasionale spanne steeds kwa­lifiseer vir groot kontinentale en wêreldwye toernooie, soos voorgeskryf in Safa se Vision 2022 blueprint.”