DAAR gaan Oudtshoorn se “pompstasie” toe in vlamme op. Die cops ondersoek ’n klag van brandstigting nadat ’n Xhosa-kultuursentrum afgebrand het. Die Xhosa Village in die woonbuurt Bhongolethu was eens op ’n tyd die kulturele trots van die dorp waarna menige plaas­like en buitelandse toeris gestroom het. Net laas week het Son berig hoe vandale dié erfenissentrum kaal gestroop het en dat sekbelustiges deesdae alte lekker daar spyker. Sondagoggend is die eens gewilde rondawel egter aan die brand gesteek. Die erfenisfasiliteit is sedert 2012 nie meer in bedryf nie omdat dit so erg gevandaliseer is. Sondag het brandbestryders drie ure lank gespook om die vlamme te blus. Die plaaslike polisie het bevestig hulle ondersoek ’n saak van brandstigting. Nomini Xinwa bly naby die erfenissentrum en sê die afgelope drie jaar was die pleks niks anders as ’n seks-spot nie. “Ons vermoed dis misdadigers wat die plek aan die brand gesteek het, want die laaste tyd het baie druggies ook daar uitgehang. Herleef “Alles is lankal al daar gesteel en weggedra. “Dit is regtig hartseer, want met die brand gaan dit nou nóg moeiliker wees om die plek te laat herleef. “Daar is eenvoudig nie geld om die skade te herstel nie,” verduidelik Xinwa. Inwoners het verslae gestaan en toekyk hoe die brandweer teen die vlamme spook. Hulle voel die plaaslike munisipaliteit moet geld insit om die plek te laat herstel om sodoende ontslae te raak van die vernielers en pompers. 