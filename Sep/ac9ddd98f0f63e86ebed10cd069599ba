KLAGTE van bedrog en korrupsie is dié week gelê teen die speaker van die Saldanhabaai-munisipaliteit. Die klag is gelê teen Ol­wene Daniels. Dit
 hou verband met die uitgebreide program vir openbare werke (EPWP) en 
beweerde inmenging by die daaglikse administrasie van die 
munisipaliteit. Sucilla van Tura, wat onlangs as DA-raadslid 
bedank en by die Good Party aangesluit het, het die klagte van 
korrupsie, bedrog, afpersing, intimidasie en viktimisering by die 
Vredenburg-polisiekantoor ingedien. Volgens ’n 
persverklaring deur Sammy Claassen van die Good Party het die 
staatsaanklaer in Vredenburg die saak aan die nasionale vervolgingsgesag
 oorhandig vanweë die ernstige aard van die bewerings. Werksgeleenthede “Ons verwelkom die ondersoek en veroordeel die beweerde kaping van die administrasie en die EPWP-projek,” lui die verklaring. Hy
 voeg by sulke soort korrupsie ontken mense se vryheid en reg op 
werksgeleenthede. “Dit ontken ook billikheid en gelyke 
werksgeleent­hede, asook vryheid van assosiasie.” Sers. Noloyiso Rwexana, provinsiale polisiewoordvoerder, bevestig ’n saak van afpersing, korrupsie en bedrog is gemaak. “Niemand is al vir die genoemde misdade aangekla nie. Daar is wel ’n ondersoek aan die gang.” Daniels sê sy beskou die beweringe as ongegrond en sy glo nie dis vir haar nodig om daarop te reageer nie.