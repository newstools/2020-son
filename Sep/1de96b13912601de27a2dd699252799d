DIE Chippa United-breier, Lehlohonolo Seema, wil hê sy span moet dié seisoen goed probeer afsluit wanneer hy Golden Arrows môre­ in die Orlando-stadion aandurf. Die Chilli Boys is nog nie veilig teen relegasie uit die Premiersokkerliga (PSL) nie. Dít nadat hulle Woensdagaand in die Orlando-sta­dion met 0-1 teen Kaizer Chiefs vasgeval het. Dit sal Chippa egter ’n groot pak slae in dié wedstryd kos om gerelegeer te word, aangesien sy doeleverskil beter is as die spanne onder hom op die puntelys. Chippa is met 31 punte 12de, net onder Arrows (34). Seema het egter ’n groot kopseer nadat twee spelers in die wedstryd teen Chiefs rooi kaarte gewys is: Die middelveldspeler Tercious Malepe en verdediger Elvis Moyo sal nie beskikbaar wees nie. Inspan Die breier sê hy het nie ’n groot keuse nie en voeg by: “Ons sal moet kyk na wie fiks en beskikbaar is.” Seema kan wel weer die veelsydige Gregory Damons inspan. Dié het vroeër in die seisoen goed vir Diamond Thopola regs op die verdediging ingestaan. Die breier kan ook dat Thopola vir Moyo vervang. Seema sê hoewel sy span vasgeval het teen Chiefs, is hy tog tevrede met die spelers se vertoning. Hy sê: “Ons was ’n bietjie ongelukkig dat ’n doel nie toegeken is nie, maar ons moet nou net probeer om ’n soortgelyke vertoning teen Arrows te lewer. “Ek glo ons kan die seisoen goed afsluit. “Dit sal ons ook net help met momentum vir volgende seisoen.”