DAAR heers nog groot onsekerheid oor of toetsrugby se jaarlikse Suidelike Halfrond-kompetisie, die Rugby Championship, dié jaar gespeel gaan word. Dit het egter nie die Nieu-Seelandse span se afrigter, Ian Foster, gekeer om ’n groep ter voorbereiding vir die speel van internasionale wedstryde te kies nie. Foster het altesaam sewe spelers gekies wat nog nooit die All Blacks verteenwoordig het nie. Hulle is die Auckland Blues se Akira Ioane (losvoorspeler), Caleb Clarke (vleuel), Hoskins Sotutu (agtsteman) en Alex Hodgman (stut); die Crusaders se Cullen Grace (flank) en Will Jordan (veelsydige agterspeler) en die Chiefs se Tupou Vaa’i (slot). Soos verwag, is Richie Mo’unga en Beauden Barrett as die span se losskakels gekies, maar die debat is nog vuurwarm oor wie van dié twee die nr. 10-trui gaan dra. Die debat oor om albei losskakels in die beginspan in te sluit, met Barrett op heelagter, is ook een wat voortduur. Dit terwyl Barrett se broer Jordie dié jaar hand opgesteek het as die beste heelagter in die land. Damian McKenzie word ook as spesialis in die laaste vesting beskou, maar word deur Foster en sy bestuur ook as ’n backup vir losskakel gesien as Barrett of Mo’unga die dag onbeskikbaar is. Die kies van ’n groep gaan egter niks beteken as daar nie toetsrugby gespeel kan word nie. Die storie loop reeds dat Suid-Afrika van deelname aan die Rugby Champion­ship kan onttrek. SA se vyf franchise-spanne, asook die Pumas en Griekwas, gaan eers aan die einde van September of vroeg in Oktober rugby begin speel. Dit gee die Springbokke min kans om gereed te wees om die All Blacks en Wallabies aan te vat. Dié lande se spelers speel en oefen al geruime tyd. Argentinië is ook in dieselfde bootjie as die Bokke. Die feit dat verskeie van sy spelers al positief getoets is vir Covid-19, mors ook met sy voorbereiding. Aan die einde van die dag sal dit dalk net die All Blacks en Wallabies wees wat in drie Bledisloe Cup-wedstryde teen mekaar speel. All Black-groep:  HAKERS   – Asafo Aumua, Dane Coles, Codie Taylor; STUTTE – Alex Hodgman, Nepo Laulala, Tyrel Lomax, Joe Moody, Karl Tu’inukuafe, Ofa Tu’ungafasi; SLOTTE – Quinten Strange, Patrick Tuipulotu, Tupou Vaa’i, Sam Whitelock. LOSVOORSPELERS – Sam Cane (k), Shannon Frizell, Cullen Grace, Akira Ioane, Dalton Papalii, Ardie Savea, Hoskins Sotutu; SKRUMSKAKELS – TJ Perenara, Aaron Smith, Brad Weber; LOSSKAKELS – Beauden Barrett, Richie Mo’unga; SENTERS – Braydon Ennor, Jack Goodhue, Rieko Ioane, Anton Lienert-Brown. VLEUELS EN HEELAGTERS – Jordie Barrett, George Bridge, Caleb Clarke, Will Jordan, Damian McKenzie, Sevu Reece.