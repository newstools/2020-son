TIK-TOK, tik-tok ... Jou tyd loop uit om jou kaartjie te koop vir die talentvolle Carlo Abrahams se aanlyn konsert I-CAN-CERVIVE. Dit vind Saterdag 18:00 plaas. Die sanger het hande gevat met sy mede-Worcesteriete – die Idols-finalis met die kragtige stem Elwira Standili en die charismatiese wenner van die eerste seisoen van Maak My Famous, Cheswyn Ruiters – om die show aan te bied. Die gedugte digter Diana Ferrus gaan ook aan die show deelneem. Die show se doelwit is om die mense te vier by wie kanker gediagnoseer is, maar wat die siekte oorwin het. Laas jaar het hy ’n soortgelyke konsert in sy tuisdorp gehou waar hy ál die proceeds aan Cansa geskenk het. Carlo het self sy pa in 2015 aan kanker verloor. Daarom sê die sanger hy kan hom vereenselwig met die verpletterende gevoel wat die verlies van ’n geliefde kan veroorsaak. Hy verduidelik die show gaan ’n bietjie van alles vir ’n diverse gehoor bied. Vermaak “Ons het ’n vol program aanmekaargesit sodat almal deur ons performance vermaak kan word.” Carlo beloof ons gaan getrakteer word op musiek waarop ons lekker kan saamdans. “Ons gaan ons meer gewilde secular songs doen. En ons gaan ook een of twee gospelliedere doen.” Die kaartjies vir die online show kos R50 elk en kan op quicket.co.za  gekoop word.