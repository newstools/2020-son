'N PASTOOR van 'n plaaslike kerk in Bushbuckridge in Mpumalanga het Woensdag in die hof verskyn nadat hy, gewapen met 'n vuurwapen, 'n vrou in haar huis beroof het. Die 33-jarige pastoor is Dinsdag vir die huisroof gearresteer. Brig. Leonard Hlati, 'n polisiewoordvoerder, sê 'n 48-jarige vrou was besig om vir werk voor te berei en haar 13-jarige kind gereed te kry vir skool toe 'n man met 'n balaklawa die huis met 'n vuurwapen binnekom. Hy het hulle met cable ties vasgemaak en 'n plasma TV, 'n musiekstelsel sowel as ander items gesteel voordat hy in die slagoffer se Toyota Avanza gevlug het. Hlati sê in samewerking met 'n motoropsporingsmaatskappy het die ondersoek hulle na 'n huis in Violetbank gelei waar die gesteelde items gevind is. "Hulle het toe na die verdagte se huis in Malaineng naby Bushbuckridge gegaan waar hulle hom in besit van die karsleutels gevind het. Die polisie het sy plek deursoek en ook 'n speelgoedvuurwapen gevind wat hy vermoedelik in die huisroof gebruik het."