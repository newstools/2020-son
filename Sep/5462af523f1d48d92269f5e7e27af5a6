DOOIE mense, gevangenes en selfs studente wat deur NSFAS bygestaan word, is van die mense wat op bedrieglike wyse baatgevind het by uitbetalings van die Unemployment Insurance Fund se Ters-skema. Thulas Nxesi, minister van arbeid en indiensneming, het Woensdag dié bevindinge van die ouditeur-generaal, Kimi Makwetu, se verslag bekendgemaak. Nxesi het toe ook aangekondig dat hy die hele leierskorps van die fonds, insluitend sy finansiële- en bedryfshoof, geskors het. Hul skorsings kom nadat Teboho Maruping, UIF-voorsitter, ook vroeër die dag geskors is. Makwetu se verslag het onreelmatigehede gevind in die uitbetalings van die Ters-skema. Die skema is opgestel om werkers by te staan wie se werksure en salarisse deur die pandemie geraak is. Makwetu het die verslag se bevindinge as skrikwekkend beskryf. Nxesi het gesê hy neem die oortredings ernstig op en dat 'n spesiale taakspan saamgestel is om saam met die spesiale ondersoekeenheid ondersoek in te stel. - SowetanLive