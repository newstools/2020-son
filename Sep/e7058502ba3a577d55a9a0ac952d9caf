CINDY Nkomo, waar­nemende CEO van Boks Suid-Afrika, is nie ’n katjie wat jy sonder handskoene kan aanpak nie. Dít was duidelik uit ’n onderhoud met Brian Mitchell op Golden Gloves se webblad. Nkomo is vasbeslote, doelgerig en weet waarheen sy op pad is. Sy is ’n veelsydige vrou. Benewens dat boks haar passie is, het sy ook al die Comrades-marathon vyf keer genael. Boonop is sy ’n kranige en geesdriftige gholfspeler wat met ’n voorgee speel. Toe Mitchell haar vra waar haar belangstelling in boks vandaan kom, het sy gesê: “My pa was fanaties oor die sport en het my as kind verskeie kere drie-uur in die nag wakker gemaak om saam met hom boks op die TV te kyk.” Sy sê daar is mense wat onmiddellik veranderinge wil sien, maar sê dan moet die basics reg wees. “Ja, ek deins nie terug vir die uitdagings nie. Ek het die hart vir dit. “Boonop het ek ’n sterk kakebeen en sal die punches vat wat kom,” sê sy selfversekerd. Agting Sy sê sy het groot agting vir Suid-Afrika se boksers en is deeglik bewus van die oefening wat dit vereis om die boonste sport te bereik. Nkomo sê sy is trots om in die CEO-stoel te sit en wys saam met ander vroue in hoë posisies in SA sport dat vroue bekwaam is om op die hoogste vlak te dien.