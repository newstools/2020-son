DIE vrou wat 'n vuurwapen gerig het op EFF-lede in 'n winkelsentrum in die Baai, het die afgelope week vlugtig in die hof verskyn. Algoa FM berig Dianne Attwell (52) is Donderdag op waarskuwing vrygelaat en moet op 6 November weer terug in die hof wees. Attwell is aangekla nadat sy buite 'n Clicks-winkel in die Walmer Park-winkelsentrum 'n vuurwapen op EFF-lede getrek het. Die voorval hou verband met die EFF se protesoptogte by Clicks-takke landwyd oor 'n omstrede hare-advertensie. Die party het intussen 'n ooreenkoms bereik met Clicks asook TRESemm√©, die sjampoevervaardigers wie se produkte in die omstrede 
advertensie is. Die EFF het aanvanklik besluit om nie teen Attwell op te tree nie, maar het later 'n formele klag ingedien.