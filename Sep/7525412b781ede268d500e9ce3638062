DIE Kaap se oudste inwoner is Saterdagoggend in die grond gebêre ná 116 jaar op aarde. Oom Fredie Blom is ná ’n kort siekbed by sy huis in Toplandsstraat in Voorbrug, Delft, oorlede. Hy het altyd daarin geglo dat ’n mens jou ouers moet eer, dan sal jy ’n lang en vreugdevolle lewe lei. Dit was oupa Blom se geheim vir sy rype ouderdom – dít en sy diepe geloof in sy Skepper. Familie en vriende het Saterdagoggend die koue, nat weer getrotseer om van oupa Blom afskeid te neem. Hulle bestempel hom as ’n nederige en Christelike mens. Hy was ook baie gelief in die gemeenskap en het ’n goeie verhouding met almal gehad. Gadija Francis van die seniorklub in Delft sê: “Hy het altyd gesmile en was ’n goeie mens. “Hy het mooi na sy vrou gekyk en hy was baie oor die jeug gewees en hulle gemaan om na hul ouers te luister.” Nog ’n inwoner, Gaironisa Michaels (55), sê: “Hy was ’n nederige mens en sy geloof was baie sterk. Hy het geglo in sy sigaret of sy twakpil. “Hy ook nie medikasie gebruik nie, maar het eerder gebid as hy siek was. Hy het in die laaste tyd baie uitgesien na sy dood.” Volgens Blom se grootmaakkind, Federico Lottering, is hulle baie hartseer. Lottering sê: “Mammie is baie hartseer en mis my pa verskriklik. Ons as familie is baie seer omdat ons so gewoond was hy is daar.” Oupa Blom is oorspronklik van die Oos-Kaap en het in Mei 116 geword. Hy was amper 50 jaar met sy vrou, Jeanetta, getroud. Volgens ’n familievriend, Barrit Hendricks (72), was dit net danksy die genade van die Here dat sy vriend so lank gespaar is. Hendricks sê: “In die laaste tyd het hy altyd gesê hy is gereed om sy Hemelse Vader te ontmoet.”