VANDAG om 19:00 skop The Single Wives SA op M-Net af. Die show zoem in op die lewe van ses vroue wat voorheen getroud was, maar nie ewige liefde kon vind nie. Die vroue gaan nie alleen op dié reis nie: Twee ervare kenners sal hul hand vashou. Die kenners is Justin Cohen en Mapaseka Mokwele. Justin is ’n transformasie-coach, internasionale spreker, suksesvolle skrywer en aanbieder van ’n kletsprogram. Maar wie is die ses dapper vroue wat hulself en hul lewe op televisie gaan blootlê? Angel Pather (38) Sy is ’n advokaat en influencer in die sosiale media. Sy en haar eksman het getrou toe sy nog baie jonk was – en 12 jaar was sy vasgevang in ’n ongelukkige verhouding. Sy het geglo daar is altyd lig aan die einde van ’n donker tonnel en het ’n tweede keer met haar eksman getrou. Sy het vinnig besef dis ’n bose kringloop en het finaal van hom geskei. Genevieve Stander (37) Genevieve is ’n bedryfshoof by ’n ontwikkelingsmaatskappy en is al twee keer verneuk. Genevieve het haar lewe reggeruk en is nou weer oop vir die liefde. Nikki Nell (42) Sy is ’n bemarkingsbestuurder en erken sy’t nie veel van ’n dating life gehad nie. Sy het getrou met die tweede ou met wie sy in ’n ernstige verhouding was en hul huwelik het 12 jaar gehou. Tori Celliers (47) Tori se huwelik van agt jaar het aan ’n einde gekom weens ontrouheid. Helen Zondo (50) Helen is ’n sterk en onafhanklike openbarevervoer-operateur. Sy het haar man 10 jaar gedate voordat hulle kansel toe is. Toe hulle getroud en onder een dak is, het dinge lelik begin skeefloop. Chantelle Thrupp-Snow (33) Chantelle is ’n korporatiewe rekeningbestuurs­beampte wat twee keer getroud was. Grenslyn-persoonlikheidversteuring is by haar gediagnoseer. Sy het ’n baba buite die huwelik gehad en ’n onlangse ver­lowing het misluk. Sy glo sy is gereed om nou die regte keuses te maak.