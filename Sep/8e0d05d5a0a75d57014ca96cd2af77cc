FERRARI, die suksesvolste span in Formule 1 (F1), is deesdae die grootste grap in dié sportsoort. Selfs sy uitvoerende hoof, Louis Camilleri, erken die sukkelende F1-reus is “in ’n diep gat” waaruit hy moeilik gaan kom voor die sport se omvattende verandering van die reëls in 2022. Ferrari is vir die eerste keer in 27 jaar buite die topvyf op F1 se vervaardigerskampioenskapsranglys. Die Scuderia-span is dié seisoen in die middel iewers nadat die reëls oor enjins verander het en ook weens sy problematiese SF1000-motor. Die voorsitter van Ferrari, John Elkann, sê hulle kan nie verwag om te begin wen voordat die tegniese reëls oor net meer as ’n jaar verander word nie. In ’n onderhoud met Sky Sports F1 by die Mugello-renbaan, waar die Toskaanse Grand Prix die naweek in Italië plaasgevind het, het Camilleri gesê: “Ons is nou in ’n diep gat en ons weet dit. “Dis ’n sameloop van faktore, maar enige iets wat ek sê, sal soos ’n verskoning klink, en ons hou nie daarvan om verskonings te maak nie. “Dis belangrik dat ons moet fokus op ons probleme en hard moet werk om te herwin wat ons beskou as ons regmatige plek.” Ferrari is ná 9 wedrenne sover 6de van die 10 spanne in die vervaardigerskampioenskapskompetisie. Hy het sedert 1981 nog nie buite die topvier op die puntelys geëindig nie. Die hoop op ’n ommeswaai volgende seisoen is uiters skraal omdat spanne dan nog met die suspen­sions van hul huidige modelle moet jaag. Slegs beperkte veranderings word toegelaat ná ’n reëlverandering weens die uitbreking van die corona-virus-pandemie. Tyd “Dit gaan moeilik wees,” het Camilleri geantwoord op ’n vraag oor ’n ommeswaai vir Ferrari volgende seisoen. “In F1 is dit altyd ’n wedloop teen die tyd – op die baan asook met vooruitgang. Daar is geen towerstaf nie. Dit gaan tyd vat.” Charles Leclerc en Sebastian Vettel, die twee Ferrari-renjaers, was onderskeidelik 8ste en 10de dié naweek op Mugello.