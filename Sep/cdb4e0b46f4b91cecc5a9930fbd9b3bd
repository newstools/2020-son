DIE Jacob Zuma-stigting het dit in 'n verklaring baie duidelik gemaak hulle is nie happy met hoe adjunkhoofregter Raymond Zondo die voormalige president behandel nie. Die stigting beskuldig Zondo daarvan dat hy Zuma se naam wil gebruik om aanspraak te maak op die posisie van hoofregter. Die verklaring kom nadat Zondo Maandag gesê het hy gaan nie onderhandel oor datums vir wanneer Zuma weer voor die kommissie van ondersoek na staatskaping moet verskyn nie. Zuma het weens mediese redes en sy voorbereiding vir sy kriminele saak nie die afgelope week opgedaag nie. Die stigting sê hulle vind dit ontstellend dat Zondo nie alle getuies soos Zuma behandel nie. Hulle verwys na Pravin Gordhan, minister van openbare ondernemings, wat onlangs ook nie opgedaag het nie. Zondo word verder daarvan beskuldig dat hy 'n persoonlike vete met Zuma het en tot die media speel. Hoofregter Mogoeng Mogoeng is ook gevra om Zondo te beheer. - TimesLive 