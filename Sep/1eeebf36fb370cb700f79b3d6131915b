MERCEDES se Valtteri Bottas het gister sy tweede oorwinning in 2020 by die Russiese Grand Prix in Sotsji behaal nadat Lewis Hamilton, sy spanmaat, vroeg reeds teëspoed gehad het. Max Verstappen het tweede geëindig, met Hamilton in die derde plek. Hamilton het die wedren op die agtervoet begin nadat oortredings in die oefenwedrenne daartoe gelei het dat hy ’n penalty van 10 sekondes in die wedren gekry het. Die Engelsman het egter selfs met dié agterstand skitterend geveg om agter Verstappen en Bottas te eindig. Bottas het Verstappen reg aan die begin verbygesteek voordat hy voordeel getrek het uit die straf wat aan Hamilton toegedien is. Die Fin het daarna min moeite ondervind om eerste oor die wenstreep te jaag vir die negende sege van sy loopbaan – op die plek waar hy in 2017 sy eerste een behaal het. Bottas se vorige oorwinning dié seisoen het in Julie by die Oostenrykse Grand Prix gekom. Agter die podiumposisies het ’n stil maar effektiewe wedren vir Sergio Pérez van Racing Point vierde oor die wenstreep gekry, hoewel hy hom ’n penalty van vyf sekondes op die hals geloop het ná ’n oortreding om die derde draai. Daniel Ricciardo van Renault was in die vyfde plek, voor die Ferrari van Charles Leclerc, wat in die sesde plek was. Carlos Sainz se wedren het op chaotiese wyse begin toe hy ’n muur getref het toe hy weer by die baan by draai 3 wou aansluit. Hy het die voorste regterhoek van sy motor verloor. Leclerc het Lance Stroll weer op draai 4 getref en het in die muur vasgery. ’n Veiligheidsmotor is dus sommer vroeg reeds na die renbaan gebring. – Formula1.com