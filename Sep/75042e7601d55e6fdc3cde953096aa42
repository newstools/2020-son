ARRESHAAT Daniels, FN Rangers se Tweede Liga coach, sê hy soek net helderheid oor die pad vorentoe wat die amateurliga betref – nie rumours nie. Daniels en die res van die coaches in die liga is reeds ses maande in limbo nadat die corona-virus-pandemie alles tot ’n stilstand gebring het. Intussen het die land se beroepsligas soos die Premierliga (PSL) en die Eerste Liga (NFD) reeds hul onderskeie seisoene afgehandel. Dis nadat die 16 PSL en 19 NFD spanne ’n maand in ’n bio-bubble-omgewing was om hul onderskeie seisoene af te handel. Maar dié konsep is ’n baie duur affêre en daar is reeds uitgewys dat die amateurspanne nie dieselfde luuksheid sal geniet om hul seisoen te voltooi nie. Presies hoe dit gedoen sal word, bly steeds ’n groot kwelpunt. Daniels is van mening hoe gouer daar ’n besluit geneem word, hoe beter sal dit vir al die klubs wees. “Dis óf om die seisoen nietig te verklaar en dan kyk ons vorentoe na die nuwe 2020-’21 seisoen ... óf, as dit nie die plan is nie, gee ons dan ’n beslissende rigting oor die pad vorentoe,” het die voormalige Santos en Cape Town Spurs-beroepspeler gesê. “Daar is tans net rumours, maar niks konkreets nie. “Ons wil graag ons spelers goed voorberei, maar daar is te veel onsekerheid wat heers,” het Daniels bygevoeg. Intussen het die minister van kultuursake en sport, Nathi Mthethwa, aangedring dat alle nie-beroepsokkerspelers in die liga vir Covid-19-toetse moet gaan voordat die liga in ’n bio-bubble-omgewing hervat kan word. Terselfdertyd het die voorsitter en sy adjunk van die kompetisies se komitee saamgestem dat die regu­lasies groot gevolge inhou vir die oorweging van amateur­sokker voor vlak 1 van die lockdown. Daar is toe besluit dat die nasionale uitvoerende komitee teen 12 September met ’n oplossing na vore moet kom. Alle klubs sal verbied word om oefenwedstryde te speel totdat die provinsiale sekretaris die klubs ingelig het van die pad vorentoe. Spelers word wel toegelaat om op hul eie te oefen ter voorbereiding van die hervatting van die amateurliga.