ZELT Marais is verbaas oor gerugte dat spelers bekommerd is oor daar kwansuis voortaan nie genoeg geld gaan wees om hul salaris te betaal nie. Die president van die Westelike Provinsie Rugbyvoetbalunie (WPRVU) sê hy het laas Donderdag ’n baie vrugbare vergadering met die Stormers en WP se spelerskorps gehad. Luidens berigte het die spelers aangedring op sekerheid oor hul geldsake voordat hulle hul kontrak verleng. Gesprekke Marais het hieroor aan Son gesê: “Nadat ons Donderdag ’n baie vrugbare vergadering met die spelers gehad het, was ek verras om te hoor dat daar ’ongelukkigheid’ onder die spelers is. “Ja, die spelers het sekere dinge geopper. “Van die kwessies kry aandag, terwyl daar ander gesprekke is wat deurgaans aan die gang is. “Ons het ’n vertrouensplig teenoor WP Rugby om die langtermynvolhoubaarheid van die organisasie te verseker. ’n Opvolgvergadering gaan vandeesweek gehou word om verdere kwessies met die spelers uit te klaar.” Die WPRVU onderhandel tans met die Amerikaanse groep MVM Holdings, onder leiding van die oud-Suid-Afrikaner Marco Masotti. MVM wil die WP glo met ’n kontantinspuiting van sowat R100 miljoen help – vir ’n aandeel van 51% in WP Rugby. Die WPRVU is tans die enigste aandeelhouer in die WP se sakevleuel. Hooggeplaastes in die geledere van WP Rugby is egter bekommerd dat Masotti se aanbod ’n lening eerder as ’n belegging is. Hulle glo dit kan die unie in ’n groter finansiële verknorsing laat beland. Masotti ontken egter ten sterkste dat dit ’n lening is. Hy noem dit eerder ’n langtermynbelegging. André van der Veen, ’n voormalige lid van die WP se direksie, is die persoon wat die ooreenkoms met Masotti van stapel gestuur het. Die termyne van Van der Veen en dr. Johan van der Merwe, voorsitter van die WP se direksie, het onlangs op die WPRVU se algemene jaarvergadering verstryk. Ebrahim Rasool, voormalige Suid-Afrikaanse ambassadeur in Amerika, het Van der Merwe as voorsitter vervang. Oor ’n plaasvervanger vir Van der Veen het Marais gesê: “André van der Veen was ’n lid van die tussentydse uitvoerende komitee. Die rol van die CEO sal voortaan dus steeds deur die komitee vervul word. “ ’n Addisionele persoon sal by die komitee gevoeg word, maar dit moet nog deur die raad bevestig word.”