’N TWEEDE verdagte is Dinsdagaand vir die moord op Nehemiah Classen (11) van Parkwood gearresteer. Omgekrapte inwoners het dié aand tot by die verdagte se huis opgeruk om hom aan die polisie uit te lewer. Volgens Paul Phillips, ’n gemeenskapsleier, het die verdagte geweier om uit te kom en hulle het die cops gebel. Die verdagte het in die huis weggekruip en vir die cops gewag om hom te kom arresteer. Christo­pher Kemp (22) is Maandag in hegtenis geneem kort nadat Nehemiah geskiet is. Kemp het gisteroggend in die Wynberg-landdroshof verskyn. Volgens kol. Andrè Traut, ’n woordvoerder van die polisie, is Kemp aangekla van poging tot moord, maar ná die kind se afsterwe is die klagte teen hom na moord verander. Ontsteltenis ’n Groep besorgde inwoners en familielede van die seun het gister met plakkate buite die hof betoog. Op elke gesig was ontsteltenis geskryf oor die moord op die seuntjie van hul gemeenskap. Chad Crowley, ’n familielid en lid van die Parkwood Leadership Forum, sê hulle betoog teen borgtog. Hulle het ook ’n petisie opgestel om te probeer verhoed dat die verdagte borgtog kry. Crowley sê: “Ons is gekant teen die bendeskietery en geweld in ons gemeenskap – veral die moord op onskuldige kinders en ons vroue. “Ons betoog dat hy nie borgtog moet kry nie. “Ons as die Leadership Forum in Parkwood het ook Dinsdagaand die tweede verdagte by sy huis gaan uithaal en hom aan die polisie oorhandig.” Volgens die gemeenskap is daar die afgelope vier jaar drie onskuldige kinders dood nadat hulle in die gangsters se kruisvuur beland het. Nehemiah, ’n gr. 6-leerder, het Maandag buite gespeel toe ’n dwaalkoeël hom in die kop tref. Hy is breindood verklaar en die masjiene wat hom aan die lewe gehou het, is die volgende dag afgeskakel. Kemp sal weer Vrydag in die hof verskyn. Die tweede verdagte kom vandag in die Wynberg-landdroshof voor.