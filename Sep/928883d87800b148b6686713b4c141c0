SY IS weens haar Moesliemdrag geteister. Asheeqa Benjamin (28) van Paarl-Noord sê sy is op een dag ’n “Slamse gemors” genoem, met ’n bottel water gegooi, met ’n vuurwapen gedreig en gewaarsku dat die beskuldigde se gesin baie mag in die gemeenskap het en dat niks van die saak sal kom nie. Benjamin is bekend in die gemeenskap as die vrou wat vis op die snoekhoek help verkoop. Sy sê sy kan steeds nie glo wat Maandagoggend met haar gebeur het nie. Gemors Sy verduidelik: “Die man het net verby my gekom en my parda en doek afgeruk. “Sy presies woorde aan my was: ‘Jy, Slamse gemors, dis f*kk*n warm.’ ” Benjamin sê al het die ou se aksies haar baie klein laat voel, het sy nie stil gestaan nie. “Ja, ek is ’n vrou, maar my pa het ons geleer om vir onsself op te staan. “So terwyl ek vir myself opgestaan het, het hy besluit om my met ’n bottel water te gooi. “Ek het hom gegryp en toe tel hy vinnig ’n baksteen op en gooi my net-net mis.” Benjamin voeg by dat sy die man agtervolg het, waarna sy weer huis toe geloop het. “Toe ek by die huis kom, het my ouers saam met my gegaan om die ou te soek. “Toe ons hom kry, het hy ons met ’n gun gedreig en ook met ’n baksteen probeer gooi.” Benjamin sê dís waar sy geleer het dat die ou sy familie se naam gebruik om met dinge weg te kom. “Ek het by baie mense gehoor dat die ou vir hulle ook probleme veroorsaak het, maar omdat sy ma ’n gemeenskapsaktivis is, dra hul naam krag en niks word daaraan gedoen nie. “Selfs toe ek my storie op Facebook gepost het, het die polisiebeampte wat die saak hanteer my gebel en gevra om dit af te haal. Hoekom?” Benjamin sê sy gaan dit nie so los nie. Tronk “Ek sal nie vrouemishandeling duld nie. Dit was ook nie ’n rassistiese aanval nie, hierdie is ’n Islamofobiese, geslagsgebaseerde aanval. “So, ek wil hê hy moet vir sy dade tronk toe gaan en leer dat sy naam hom nie altyd uit die moeilikheid gaan hou nie.” Volgens kol. Andrè Traut, ’n polisiewoordvoerder, word ’n saak van aanranding en crimen injuria ondersoek. “Niemand is al gearresteer of aangekla nie,” sê hy.