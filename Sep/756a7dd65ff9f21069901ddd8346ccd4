’N TIENERSEUN het ’n grusame dood gesterf in wat vermoedelik ’n petrolbomaanval was. Die hok waarin Dimitri Bos (16) saam met sy pel gewoon het, het laas Maandag skielik vlamgevat. Terwyl sy vriend uit die vlamme ontsnap het, het Dimitri in sy slaap doodgebrand. Dié voorval het in Ntonganaweg in Wallacedene in Kraaifontein gebeur. Sharee Dreyer, werkgewer van die slagoffer se ma, Rachel, het aan Son gesê hulle het aanvanklik gedink ’n brand het by die hok uitgebreek. Dit wil egter nou voorkom asof iemand ’n petrolbom na die hok gegooi het. Sy vertel: “Daar is kameras by ’n nabygeleë drankwinkel en die hele voorval is daarop vasgelê. “Die polisie het die inligting opgevolg en kyk nou heel moontlik na ’n moordsaak.” Volgens Dreyer het Dimitri nie by sy ma gewoon nie omdat sy verskriklik sukkel. Slegs haar kleiner kinders  woon by haar. Dreyer het intussen op Facebook begin geld in­samel om Rachel haar seun te help begrawe. Sy sê hulle kort nog sowat R3 300. Hulle het reeds R3  200 ingesamel. Enigiemand wat wil help, kan Dreyer gerus kontak by 072 942 5978. Kapt. FC van Wyk, polisiewoordvoerder, sê: Die omstandighede rondom die dood van ’n man word ondersoek. Hy het Maandag omstreeks 01:45 in ’n brand in Ntonganaweg in Wallacedene gesterf toe ’n hok deur ’n brand vernietig is. “Nog niemand is in verband met die voorval gearresteer nie. Enige iemand met inligting oor die voorval kan die Kraaifontein-polisie by 021 980 5500 kontak.”