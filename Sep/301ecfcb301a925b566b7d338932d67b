HULLE het albei diep spore­ in Suid-Afrikaanse sport getrap. En dít is waarom Desiree Ellis (sokker) en Rene Naylor (rugby) Maandagaand onder andere met gesogte toekennings op gsport4girls se prysuitdeling beloon is vir hul groot bydraes tot sport in die Reënboognasie. Ellis, die afrigter van Banyana Bayana, is as die coach van die jaar aangewys en Naylor het die prestigeryke ministerstoekenning vir erkenning van uitnemendheid ontvang. Sukses Naylor, ’n boorling van Belhar in die Kaap, is al sedert 2008 by die Springbokke as ’n fisioterapeut betrokke. Sy het sowat 20 jaar gelede by die Silvertree-rugbyklub in Mitchells Plain begin. Laas jaar het sy die hoogtepunt van haar loopbaan bereik toe sy saam met die Bok-kaptein, Siya Kolisi, en sy spanmaats ’n goue medalje in die World Cup in Japan gewen het. Naylor het gister oor haar toekenning gesê: “Dit is vir my ’n ongelooflike eer. Ek wil net baie dankie sê aan my ouers, wat my altyd laat glo het dat ek ’n sukses kan wees buite die beperkings van grootword op die Kaapse Vlakte.” Naylor is ook dankbaar teenoor die sportminister vir sy erkenning vir haar bydrae tot die sukses van die Springbokke. Sy sê: “My journey verskil nie van dié van baie Suid-Afrikaanse vroue wat ’n tawwe tyd beleef het om in sport betrokke te wees nie. “Dit is vir my baie spesiaal om gerecognise te word. Ek dink ons ??het ’n verantwoordelikheid om die stories van al die ongelooflike vroue in Suid-Afrika te vertel. “Die reis is egter nie oor nie. Daar is nog so baie hekkies waaroor vroue en meisies in sport moet spring. Ek hoop geleenthede soos hierdie een spoor mense aan om nie net SA vroue in sport te inspireer nie, maar ook om meer in hulle te belê.” Ellis is ook dankbaar teenoor almal wat die “amazing en fantastiese awards function” moontlik gemaak het. Ellis sê: “Vir die spelers van Banyana wil ek net dankie sê vir hul efforts op die veld. Ek wil ook ons tegniese span uitsonder vir sy harde werk agter die skerms. “Ons sê altyd dit gaan oor spanwerk. As die span goed vaar, sal die individue ook uitstaan. In dié geval is ek gelukkig om vandag daardie individu te wees. “Ek dedicate dié award aan almal wat betrokke is by vrouesokker vir die opofferings en die efforts wat hulle maak. “Ons moet net saamwerk om vrouesokker tot nuwe hoogtes te voer.”