DIE sokkerklub Arsenal het sy tweedekeuse-doelwagter, Emiliano Martínez, aan Aston Villa verkoop. Ook maar goed so vir die 28-jarige shot stopper wat al 10 jaar by die Gunners is en nog net in 39 wedstryde (in alle kompetisies) vir dié Engelse Premierliga-klub gespeel het. Altesaam 23 daarvan was in die pas afgelope 2019-’20-seisoen toe hy vir Arsenal se beseerde eerste keuse, Bernd Leno, ingestaan het. Martínez kan ook spog dat hy Arsenal gehelp het om in ’n sukkelende 2019-’20-veldtog die FA Cup-titel te wen en die liga in die agste plek af te sluit. Dean Smith, manager van Aston Villa, het oor sy nuwe aanwins gesê: “Ons is baie gelukkig met die koop van ons nuwe doelwagter Emiliano Martínez. “Ons weet hoe ’n hoë agting die Arsenal-klub vir hom as speler het en ons het sy goeie spel gevolg in ’n span wat die seisoen met ’n titel agter sy naam afgesluit het.” Die Britse media berig Villa het £17 miljoen (R360 miljoen) vir die Argentyn betaal.