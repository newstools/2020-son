RUSWAHL Samaai en Akani Simbine het die Reën­boognasie Dinsdagaand trots gemaak toe hulle goue medaljes by die 56ste Palio Città Della Quercia-byeenkoms in Italië gewen het. Simbine, die Afrika-kampioen en SA rekord­houer in die 100 m, handhaaf tans ’n uitstekende peil. Hy het laas week in Marseille, Frankryk, in sy eerste internasionale wedloop vir die seisoen op die Europese Kontinentale Byeenkoms in 10,19 sekondes koning gekraai. Afstand Die 26-jarige boorling van Kempton Park het ’n wentyd van 10,17 sekondes in Italië gehad. Die Italianers Marcell Jacobs en Fostine Desalu was onderskeidelik tweede en derde met tye van 10,21 en 10,33. Samaai was die oorwinnaar in die verspring met ’n afstand van 8 m. Dié 28-jarige boorling van die Paarl het Filippo Randazzo, 2017 se Europese silwermedalje-wenner vir o. 23’s, met 1 cm geklop. Samaai is ook besig om sy beste peil te herwin. Hy’t op 23 Augustus in Stockholm, Swede, op sy derde­ Diamond League-byeenkoms met ’n sprong van 8,09 m gewen. Volgens Werner Prinsloo, Simbine se afrigter, het die spoedvraat voor die inperking in Maart ’n byeenkoms in Suid-Afrika met 9,91 sekondes gewen. Dit is steeds die derde vinnigste tyd hierdie seisoen in internasionale atletiek. Prinsloo het gister gesê: “Ek het geweet dit gaan tyd vat vir Akani om fiks te word. “Die uitslag van gisteraand (Dinsdagaand) bewys dat hy stadig maar seker op sy beste gaan wees. Hy was 0,02 sekondes vinniger as ses dae gelede. Rome “Ons het nog twee wedlope oor. As die weer dit toelaat, beoog hy om volgende Dinsdag in Switserland onder 10,10 te hol.” Die “groot” wedloop van die Diamond League-byeenkomste sal op 17 September in Rome plaasvind.