LIVERPOOL het Diogo Jota van Wolves vir £40 miljoen (amper R844 miljoen) geteken. Afhangende van Jota se vertonings kan dié bedrag tot £45 miljoen (R949 miljoen) styg. Dit volg net ’n dag nadat die Premierliga-kampioen die dienste van Thiago Alcântara van Bayern München ook verseker het met ’n ooreenkoms wat sowat £25 miljoen (amper R527,5 miljoen werd kan wees. Die aankoms van Jota op Anfield is benewens ’n deal waarin die verdediger Ki-Jana Hoever op ’n vyfjaar-kontrak na Wolves skuif vir £10 miljoen (sowat R 211 miljoen) plus byvoegings. Dit beteken Liverpool se aanvanklike bedrag aan Wolves is sowat £30 miljoen (R633 miljoen). “Dit is net ’n baie opwindende oomblik vir my en my gesin,” sê Jota op Liverpool se webwerf. “Dit is ongelooflik om by ’n klub soos Liverpool, die kampioen, aan te sluit. Dis een van die beste spanne ter wêreld, tans dié beste omdat hy die Champ­ions League-wenner is. As jy na die Premierliga kyk, sien jy Liverpool altyd as een van die grootste spanne in die land.” Jota glo sy impak as spanspeler by Anfield kan baie help. “Ek speel op die aanval en my taak is om ’n manier te vind om doele aan te teken en om hulp te verleen. Die ondersteuners kan op my reken, want nou is ek een van hulle.” Die 23-jarige het die vakante nr. 20-hemp gekry. Die Portugese internasionale speler het vir Wolves 26 doele in 85 wedstryde in alle kompetisies aangeteken sedert hy in Julie 2018 van Atlético Madrid aangeskuif het.