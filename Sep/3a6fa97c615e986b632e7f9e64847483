TALLE paaie is Dinsdagmiddag tydelik gesluit weens ’n brandstoflek by die Astron Energy Refinery in Kaapstad. Richard Coleman, verkeerswoordvoerder vir Kaapstad, het gesê die ondergrondse brandstoflek was tussen die N7 en Plattekloof. Hy het bygevoeg: “Kaapstad se brandweerdienste was op die toneel om die presiese plek van die lek te vind.” Die lek is vinnig opgespoor en paaie is vroegaand weer heropen. In 'n verklaring sê Astron Energy hulle werk saam met die betrokke owerhede om lekkasies, wat op ’n gedeelte van die oordragpypleiding tussen die raffinadery en Acacia Park plaasgevind het, suksesvol te beperk. Jill Koopman, Astron Energy se bestuurder vir korporatiewe sake, sê: “Die onmiddellike prioriteit was om die impak van die voorval tot die minimum te beperk asook om maatreëls in plek te stel om die verspreiding verder te voorkom.”