DIE Old Lady-baas sê hy sal probeer om die energie van sy sterspeler te bespaar nadat die klub se titelverdediging met ’n oorwinning begin het. Andrea Pirlo, hoofafrigter van Juventus, sê Cristiano Ronaldo sal dié seisoen meer ruskans gegee word. Dit volg nadat die Portugese superster sy span gehelp het om ’n oorwinning in die eerste Serie A-stryd te behaal. Die Italiaanse kampioen het sy strewe na ’n 10de agtereenvolgende titel met ’n oorwinning met 3-0 oor Sampdoria in die Allianz-stadion begin. Dit was Pirlo se eerste mededingende wedstryd by die klub. Die nuwe aanwins Dejan Kulusevski het in sy debuut die eerste doel in die 13de minuut aangeteken. Die veterane Leonardo Bonucci en Ronaldo het die oorwinning in die tweede helfte afgerond. Ronaldo is bekend daarvoor dat hy nie daarvan hou om op die plaasvervangerbank te wees nie. Sky Sports Italia het Pirlo gevra hoe hy beoog om die 35-jarige speler se talent dié seisoen te benut. Hy het gesê die klub het dit bespreek en oorweeg dit om Ronaldo eerder vir uitgesoekte wedstryde gedurende die veldtog te rus. Tyd “Ons het nou pas begin speel, so, hy is nog nie moeg nie. Maar vir minder belangrike wedstryde sal ons hom probeer rus,” was Pirlo se verduideliking. “Hy is ’n baie intelligente speler wat sy lyf baie goed ken, dus weet hy wanneer dit tyd is om te rus en om aktief wees.”