COPS het na bewering ’n gewese tronkvoël doodgeslaan. Die polisie se eenheid teen bendes het gister in die vroeë oggendure by ’n huis in Debden-laan, Elsiesrivier, toegeslaan. Hulle het Leroy Olifant (31) gesoek ná ’n skietvoorval vroeër die aand. Twee mans is in die skietery gewond. Volgens Gerald Goliath (66) het die cops Olifant by hul huis kom soek. Opgestaan Goliath sê: “Hulle was ’n vrag cops met lang guns. “Ons het al geslaap toe ons die geraas buite hoor. “Ons het opgestaan en na die deur gegaan. “Hulle was reeds in die jaart en het die hek oopgeskop.” Goliath se vrou, Anita (60), vertel: “Hulle wou weet wie almal in die huis bly. Ek het gesê dis ek en my man en ook ’n outjie wat op korrektiewe gedrag buite is. “Ek het vir hom geteken en hy is al twee maande buite. Hy was in die tronk vir motors steel. “Hulle het na die wendyhuis agter in die jaart gegaan en ons in die huis vasgekeer. “Ek kon hoor hoe benoud Leroy om hulp skree. “Ons kon niks doen nie. Hulle het hom toe geboei en in die vên gegooi. “Hulle het gery en later teruggekom en na ’n vriend van Leroy se huis gegaan.” Die cops het na verneem word Olifant se vriend ook gaan haal. Daarna is hulle Clarke Estate toe geneem om ’n derde verdagte te soek. Die cops kon nie die derde verdagte opspoor nie. Die cops het na bewering met Olifant agter in die vên gery en sy vriend in Clarke Estate gelos. Yvonne Wood (63) sê dis haar seun wat geskiet is. Woods vertel: “Hy is in die arm geskiet. Sy vriend is ook raakgeskiet. “Ek het hom in die hospitaal besoek. Hy het my verseker dit was nie Leroy wat hom geskiet het nie.” Volgens Anita het Olifant se girlfriend hom gisteroggend by die polisiestasie gaan soek, maar daar was geen rekord van hom nie. Sy het toe na die daghospitaal gegaan, waar ingelig sy is moet na die Tygerberg-lykhuis gaan. Anita beweer die cops het Olifant aangerand en hom by die daghospitaal gaan aflaai. ’n Hartseer Anita sê: “Hulle kon hom mos selle toe geneem het om ondervra te word. “Hoekom moet hulle hom so aangerand het? “Hy was nog lewend toe hulle hom in boeie hier weggevat het.” Uitgespreek Imraahn Mukaddam, ’n gemeenskapsleier in Elsiesrivier, het bevestig die Onafhanklike Polisieondersoekdirektoraat (Opod) ondersoek reeds die voorval. Volgens Mukaddam wag hulle op die uitslae van die outopsie. Hy het hom sterk teen polisiebrutaliteit uitgespreek. Kol. Andrè Traut, ’n polisiewoordvoerder, sê die polisie kan nie die bewerings bevestig nie.