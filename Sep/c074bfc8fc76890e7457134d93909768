REGGIE Peace, Petronel Baard en KayCzwe Nkosi het kragte saamgespan om lewe te gee aan ’n konsep wat deur Reggie en die vervaardiger DJ Darkness geskep is. “African Queen” is ’n liedjie wat ons koninginne van Afrika aanmoedig om hul plek in te neem deur sterk te staan en hulself te aanvaar net soos hulle is,” verklap Reggie oor dié treffer wat in opstand teen gendergeweld in die grendeltyd geïnspireer is. “Dis ’n lekker drietalige snit, met ’n goedvoel-boodskap van versoening wat ons almal nodig het,” voeg Petronel by. “Vroue moet leer om lief te wees vir hulself en in ’n land wat geteister word deur geslagsmisdaad, is dit ’n baie nodige boodskap. Reggie sing ‘African Queen, love yourself’ en ons beaam dit.” Hoewel die liedjie die gewilde Suid-Afrikaanse akteur, musikant, draaiboek- en liedjieskrywer Reggie, oftewel Reginald Hufkie, se idee is, het Petronel en KayCzwe self die dele geskryf wat hulle sing. Dit maak die eindresultaat heel uniek. “Ek het dadelik belang gestel toe Reggie my vir die projek genader het,” sê KayCzwe. “My pa is onlangs oorlede, wat my net weer bewus gemaak het van hoe nodig dit is om die vroue in ons lewe te ondersteun. Geniet “Mense hou in die algemeen van musiek wat hulle laat goed voel, maar steeds ’n boodskap dra. Dié liedjie bevat beslis al daardie bestanddele en het die potensiaal om ons nasie te verenig.” Reggie sê hy het dit baie geniet om saam met Petronel en KayCzwe aan die liedjie te werk en hy glo dit sal aanklank vind by ’n groot gehoor. Hy sê: “Ons is drie kunstenaars, van verskillende agtergronde en kulture, maar musiek bring ons saam en saam wil ons die vroue van ons land en kontinent bemoedig.” Die liedjie is beskikbaar op alle digitale platforms, soos Spotify en Google Play.