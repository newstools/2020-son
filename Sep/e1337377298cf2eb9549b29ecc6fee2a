JUNAID Sait, ervare speler van Cape Umoya, is oortuig daarvan dat hy nog genoeg skietgoed het om in die afsienbare toekoms in die Premiersokkerliga (PSL) te speel. Die 27-jarige voormalige kaptein van Milano United Is een van die voorbeeldigste en bestendigste spelers in die Kaap. Dis juis waarom hy in 2014 ’n kort stint by Falkenbergs FF in Swede se top flight geniet het. By sy terugkeer na die Kaap het Sait groot impak gemaak as kaptein van Stellenbosch. Toe hy in 2017 na Ajax Cape Town geskuif het, het dinge vir sy professionele loopbaan nie goed uitgewerk nie. Dit was omdat die Urban Warriors se coach daai tyd, Stanley Menzo, Sait se vernuf en bekwaamheid nie juis wou raaksien nie en hom beperkte speelkans gebied het. Sait het groener weivelde by Richards Bay gevind. Daar het hy onder die Kaapse coach Brandon Truter gespeel. Toe Truter die trekpas gegee is, is Sait ook in die pad gesteek en dis waarom hy die laaste seisoen op Umoya se boeke was. “Ek het my laat in Januarie by Umoya aangesluit en het in al die wedstryde gespeel behalwe toe ek geskors is,” verduidelik Sait. “Dis ’n nice set-up hier en ek geniet my sokker by die klub, maar natuurlik wil elke speler in die PSL speel en ek is geen uitsondering nie. “Ek voel ek kan die spel nog baie bied.”