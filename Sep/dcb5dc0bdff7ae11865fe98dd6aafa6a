DIE ma van ’n vyfjarige seun is Saterdagaand in ’n tref-en-trap-ongeluk in Macassar dood. Volgens die polisie het die ongeluk omstreeks 19:00 in Macassarweg naby Sabrestraat plaasgevind. Die slagoffer, Megan Wilson (25) van Ringlaan, is op die toneel dood. Haar seuntjie, wat saam met haar was, het die ongeluk oorleef. Uitgeklim Die polisie soek nou die hulp van die publiek, want die bestuurder van ’n wit Isuzu-bakkie het wel by die toneel gestop. Volgens getuies het hy en twee van sy passasiers uitgeklim en net na die oorledene gekyk en toe weer verder gery. Ooggetuies kon nie die registrasienommer van die bakkie sien nie. Daar word vermoed dat die bakkie aan ’n maatskappy behoort. Enige persoon wat die polisie kan help, kan vir sers. Mari Baron bel by 076 578 2461.