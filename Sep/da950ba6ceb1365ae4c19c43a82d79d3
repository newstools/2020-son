ALICIA Coetzee van Bridgton in Oudtshoorn wou nog altyd leerders wat nie die geriewe tuis het nie, ná ure met hul navorsingswerk en take help. Nou het sy haar eie leersentrum, die Light­house Learning Centre, begin. “Ek wil bietjie lig in kinders se lewens bring,” sê sy. Coetzee sê sy’s baie dankbaar vir die ondersteuning wat sy van besighede en ’n paar individue ontvang het om haar onderneming aan die gang te kry. Sy het twee “stasies” – een by 2de Laan 6, Rocky Hill, vir leerders in die omgewing van die Hoërskool Môrester, en die ander by Du Toitstraat 2315, vir leerders van die Bridgton Senior Sekondêre Skool. Past. Willie Coetzee van Grace­ Church International het die sentrum amptelik geopen. Hy het die hoop uitgespreek dat die leerplek suksesvol sal wees. Volgens Coetzee het sy twee printers van ’n plaaslike skool ontvang, terwyl Lery Stander, Ryan Pietersen en Denise Levendal die Wi-Fi borg. Jacobus Franzen, voormalige hoof van die Hoërskool Môrester, borg die ink en papier vir die printers. Coetzee het ook bydraes van mense ontvang vir die koop van ander toerusting. Volgens Coetzee kan leerders, en veral matrikulante, na die sentrum kom vir internetnavorsing en take – alles gratis. Die twee stasies is elke dag oop en leerders sal om die beurt kans kry om vir sowat ’n uur op die rekenaars te werk. Hulle sal bygestaan word deur Peter-John Horne, die program­leier en opvoeder aan die Hoërskool Protea.