YORICK Prince meen sy skuif na Ubuntu Cape Town was die beste besluit vir sy loopbaan as sokkerspeler. Die 18-jarige midfielder van Woodlands in Mitchells Plain maak nou vinnig opgang. Dít nadat hy al as junior by ’n voormalige Suid-Afrikaanse Premierligaklub gespeel het. Prince het as agtjarige laitie vir die klub Fulham begin speel. Hy is toe genooi vir ’n trial en het die proeftyd by Ajax Cape Town in Parow bygewoon. “Ek het drie jaar vir Ajax gespeel, maar het toe later besluit om ’n verandering te maak en by die klub Ubuntu aangesluit, waar ek tans my sokker geniet.” Hy voeg by daar is ’n hele paar spelers van wie hy sy inspirasie en motivering kry. “ ’n Aantal spelers inspireer en motiveer my. Dít is twee sleutelfaktore in my jong loopbaan wat my aanspoor om hard te werk en te veg vir sukses. “Abbubaker Mobara (voormalige Ajax-speler) en ander jong spelers soos Luke Fleurs en Keagan Buchanan, asook geliefde familielede, ondersteun my daagliks. “Ons almal het ’n rolmodel nodig en iemand om na op te kyk,” sê Yorick. Hy het ook gesê die genoemde spelers maak ’n verskil in sy loopbaan en die bevordering van sy spel. “Ek wil ook dié geleentheid gebruik om advies aan toekomstige en huidige sokkerspelers daar buite te gee en om aan te hou om die wedloop te hardloop. “Bewaar jou toekoms, bly glo en moet nooit toelaat dat jou omstandighede jou van sukses weerhou nie,” vertel die talentvolle speler. Yorick sê hy kan nie wag vir die sokker om weer te begin nie, maar vir eers is hy van plan om uit te hou en te hoop dat dinge ná die pandemie beter gaan uitwerk.