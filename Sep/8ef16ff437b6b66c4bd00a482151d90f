ERFENISDAG, oftewel Braaidag soos dit later gedoop is, is ’n openbare vakansiedag wat jaarliks op 24 September in Suid-Afrika herdenk word. Maar hoeveel van ons weet rêrig hoe hierdie dag ontstaan het? Voor 1994 was die dag bekend as Shakadag, waarop die Zoeloes hul groot koning herdenk het. Ná demokrasie-wording is dit omskep in ’n dag waarop alle kulture hul eie erfenis kan herdenk. Dit het egter gou as Braaidag bekend geraak. Met die oorgang na ’n nuwe Suid-Afrika het die kabinet besluit daar moes ’n dag (24 September) wees waarop Suid-Afrikaners van alle bevolkingsgroepe hul eie erfenis kan vier. Dit het beteken niemand sou vergeet wie en wat hulle is en waar hulle as bevolkingsgroep vandaan gekom het nie. Elkeen kan op dié unieke dag sy kultuur, geskiedenis en kultuurgeskiedenis in ere hou. Dié dag is toe Erfenisdag gedoop. Oudpres. Nelson Mandela het self die mooi woord “Reënboognasie” bedink om Suid-Afrika se uiteenlopende kulture, gebruike, tradisies, geskiedenisse en tale te beskryf. Erfenisdag is ’n viering van daardie kleurryke verskeidenheid. Dis aan die departement van kuns, kultuur, wetenskap en tegnologie as beskermer van Suid-Afrika se kultuur opgedra om jaarliks op nasionale vlak byeenkomste vir Erfenisdag te reël en te bestuur. Die eerste Erfenisdag was op 24 September 1995.