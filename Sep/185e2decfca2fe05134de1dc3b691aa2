OUDTSHOORN. – ’n Ouma sê load shedding gee haar al haar dae nadat sy twee inbrekers met ’n koppie moes afweer. Nosimo Duzulkwana (66) is boonop ’n asmalyer. Duzulkwana sê toe haar krag Saterdag in die Thembalethu township naby George­ afslaan, het twee mans haar huis binnegekom. Die mans wou die pad vat met gogo Nosimo se plasma-TV, maar het nie rekening gehou daarmee dat dié antie nie sommer net sou oorgee nie. Duzulkwana was by Son se besoek steeds in skok toe sy vertel het hoe die twee skollies haar gedreig en daar in die donker rondgestamp het. Sy vertel: “Die krag het net afgegaan en ek was nog op soek na ’n kers toe die twee mans instorm en reguit op die TV-stel afpyl. “Dit het so vinnig gebeur. My kleinseun was op daai oomblik nie by die huis nie. “Ek was so bang, ek gryp toe ’n koppie en slaan een van die jongens ’n hou teen die kop.” Sy sê die diewe was ook bang, want hulle was nie seker of daar ander mense in die huis was nie. “Toe ek om hulp skree, het die diewe weggehardloop,” vertel Duzulkwana. “Hierdie load shedding begin om my nou te raak en ek wens net dinge kan tot ’n einde kom.” ’n Buurman, Mlungiseleli Penxane, sê load shedding is nou misdadigers se grootste vriend. Penxane sê: “Die skollies is volop wanneer die krag af is. Hulle loop dan in die strate. “Dit is veral moeilik vir ou mense, maar ek is bly dat ouma Nosimo haarself kon verdedig.” Die Thembalethu-polisie moedig mense aan om misdaad in hul gebied aan te meld deur 044 802 8922 te skakel.