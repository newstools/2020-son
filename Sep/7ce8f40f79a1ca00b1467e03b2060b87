’N MAN loop binnekort hof nadat hy met dwelms ter waarde van sowat R51 000 betrap is. Die Stad Kaapstad se metropolisie het die motoris Maandag by Voorbrug in Delft afgetrek. Ruth Solomons, ’n metropolisiewoordvoerder, sê lede van die honde-eenheid het die kar afgetrek nadat die driver nie by ’n stopstraat gestop het nie. Sy sê: “Die bestuurder het senuweeagtig gelyk, so die beamptes het toestemming gevra om die kar te visenteer. “Die polisiehond Kai het aangedui daar is dwelms onder die voorste passasiersitplek. “Die beamptes het meer as 1 020 heel Mandrax-tablette ontdek en ’n klein hoeveelheid tablette wat in die helfte en in kwarte gebreek is.” Die 53-jarige motoris is by die Delft-polisiestasie ingeboek en sal in die Bellville-landdroshof verskyn sodra hy aangekla is.