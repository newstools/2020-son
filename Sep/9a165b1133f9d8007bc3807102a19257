DIE bevelsentrum vir geslagsgeweld het binne die eerste drie weke van die inperking meer as 120 000 oproepe ontvang. Teen die middel van April het die inbelsentrum in Tshwane alleenlik tussen 500 en 1 000 oproepe per dag ontvang. Dié skokkende syfers van geslagsgeweld tydens die lockdown is tydens 'n webinar deur 'n navorser bekendgemaak. Rose Gawaya van die Social Policy Network sê Vodacom se inbelsentrum het 'n 65% styging in oproepe van vroue en kinders na die inwerktreding van lockdown gehad. "Met die vereiste om binnenshuis te bly met moontlike of eintlike mishandelaars, het unieke uitdagings hulle voorgedoen," sê sy. Gawaya voltooi tans haar doktorsgraad aan die Universiteit van Witwatersrand se regeringskool. Prof. Tamara Shefer, 'n kundige in genderstudies van die Universiteit van Wes-Kaapland, sê geslagsgeweld het met Covid-19 vererger, maar dat rape culture in sigself 'n pandemie is "waarvan ons vir 'n baie lang tyd in Suid-Afrika weet". - TimesLive