DIE voormalige Bafana Bafana-ster Quinton Fortune wil eendag Manchester United se manager word. Hy is Dinsdag aangestel as hulpafrigter van die Engelse tweede-divisie-klub Reading. Voor dit was Fortune by die Manchester United-akademie betrokke. Hy het in 1999 as speler by United aangesluit en in 7 jaar 126 verskynings gemaak voordat hy sy spelersloopbaan by Bolton Wanderers afgesluit het. Die Premierliga-wenner het in 2012 na Old Trafford teruggekeer om aan sy afrigting te begin werk en sy rol as hulpafrigter vir United se o. 23-span in Julie 2019 begin. Verlede seisoen het die o. 23-span promosie tot die Premierliga se eerste divisie gekry. Nick Cox, hoof van die United-akademie, het gesê: “Almal by die akademie wens Quinton alle sterkte toe in sy nuwe rol.” Fortune sal die nuwe Read­ing-bestuurder, Veljko Paunovic, bystaan en met sy voormalige United-spanmaat John O’Shea saamwerk. Fortune is bemoedig deur die werk wat die Premierliga-klubs doen ter ondersteuning van die #BlackLivesMatter-beweging, sowel as die #AllRedAll­Equal-veldtog van Manchester United. Mandela Hy sê egter daar moet meer gedoen word om die aantal swart afrigters en managers in Engelse sokker te laat toeneem. Die 43-jarige, wat besig is om sy pro-lisensie te bekom, het in Junie gesê sy “uiteindelike droom” is om Manchester United se manager te word. “Toe ek Nelson Mandela ná 27 jaar tronkstraf sien president word, het ek gevoel enige iets is moontlik,” het Fortune gesê. “Ek haal my hoed af vir ál die klubs en die manier waarop hulle dit benader en die ondersteuning wat hulle verleen het.” Fortune voel daar kan meer verandering wees. “Ongeveer 34% van spelers in die Premierliga is swart, miskien meer, maar wanneer ons na afrigters deur die Premierliga heen kyk, is net 6% swart.”