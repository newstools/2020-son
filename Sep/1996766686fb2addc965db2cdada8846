DIE Oudtshoorn Christelike Jeugforum (OCJF) kon nie vanjaar Erfenisdag soos gewoonlik vier nie, toe vier dit die dag met die “Jerusalema”-dans. Dis gedoen in samewerking met die Huis van Gebed-gemeente en die Rose Court-straatkomitee. Volgens Phillip Seroux, projekbestuurder van die forum, was die geleentheid Donderdag feestelik. Honderde kinders, jong mense en volwassenes het saam gedans en die dag geniet. Die viering het in Polisiehoogte en in Rose Court plaasgevind. Seroux sê: “Dit was nie lekker om as gevolg van die Covid-19-inperking nie vanjaar, met die tiende bestaansjaar van die forum, ons tradisionele Erfenisdag op die Bridgton-sportterrein te hou nie.” Volgens hom was die dansuitdaging veral vir die kinders ’n wonderlike afleiding. “Ons het natuurlik met die dansuitdaging ook gehoor gegee aan pres. Ramaphosa se versoek,” sê Seroux. Volgens hom beplan die OCJF om volgende jaar ’n “dubbele Erfenisfees” aan te bied ter viering van die OCJF se tienjarige bestaan en om op te maak vir vanjaar se aanvanklike teleurstelling. Seroux het sy dank uitgespreek teenoor past. Johnny Baartman en die bestuur van Huis van Gebed, die straatkomitee van Rose Court en almal wat Donderdag betrokke was. Kannalanders het in die afwesigheid van amptelike Erfenisdag-vieringe self uitgespring en die dag wyd opgekikker. Jamie Oransie, ’n bekende in afrigtingskringe in Ladi­smith, het nie op haar laat wag nie. Sy het die girls van Kwali-singel behoorlik die shine laat vang met hul “Jerusalema” challenge. Huisgesinne in Bergsig het die strate teruggevat en uit hul eie sak straatmense ’n braai gegee en lekker kultuurstories met die jong mense gedeel. Inwoners sê kultuur gaan oor meer as net roosterkoek en braaivleis. Petro Swarts het verduidelik: “Ons is so geneig om die Amerikaanse styles aan te leer. Soos hip-hop en break­dancing. Hoekom vat ons nie die rieldans en rielmusiek en maak dit meer popular as breakdanc­ing nie? Hoekom rap ons nie die rieldans-songs nie?” Tonie Ewerts het gesê: “Dis level one, maar ons vier die dag en ons leer ons jong mense en vriende oor die oordra van ons erfenis. “Omgee is een. Opheffing van ons gemeenskappe. “Kom ons leer net een kultuur van ’n ander aan sodat daar kultuurverdraagsaamheid kan wees. Só kan ons die euwel van vooroordele ook oplos.”