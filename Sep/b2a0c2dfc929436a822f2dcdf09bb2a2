DIE hulp van Nabeal Dien, voormalige uitvoerende hoof van die Westelike Provinsie Krieketvereniging (WPKV), is ingeroep om dinge by Nuweland weer op koers te kry. Dié ervare krieketadministrateur het aan die einde van verlede seisoen die tuig neergelê, maar hy gaan die WPKV voortaan in ’n raadgewende hoedanigheid dien. Son het gister telefonies met Dien gesels. “Ek wil dit net uit die staanspoor duidelik maak dat ek nie op ’n voltydse basis terug is nie,” het Dien benadruk. “Ek is ook nie die waar­nemende uitvoerende hoof nie. Ek gaan basies as konsultant optree en my intellektuele eiendom, kennis en ervaring aan WP Krieket beskikbaar stel. “Ek dien hierdie wonder­like spel van ons al jare lank en as ek gevra word om ’n bydrae te lewer, sal ek nooit nee sê nie.” Die WPKV is nes Krieket Suid-Afrika (KSA) ook die laaste ruk in die nuus weens administratiewe kwessies. Nic Kock het op die WPKV se algemene jaarvergadering in Augustus as president bedank. Hy het toe gesê hy vrees vir “potensiële roekelose handel”. Kock was glo bekommerd dat WP nie sy drie huurkontrakte vir ’n krieketmuseum, ’n krieketorium en ’n veeldoelige saal wat vir die WPKV by Nuweland ontwikkel word, kan bekostig nie. Dien is egter vol vertroue dat die hele Nuweland-ontwikkeling, wat glo bykans R800 miljoen gaan kos, steeds op koers is. Hy sê: “Kyk, ons het reeds so lank terug as 2009 met die projek begin. Ons het die kontrakte in 2014 en 2015 geteken en ons beoog steeds om dit teen Julie 2021 klaar te hê. “As jy jou huis vir R1 miljoen opknap, gaan daar uitdagings wees. So, hoekom sal daar nie uitdagings wees met so ’n groot, ambisieuse projek nie? “Ek vergelyk altyd die projek met ’n reis vanaf Kaapstad na Pretoria. Ons gaan uitdagings en teëspoed langs die pad optel, maar die fokus moet te alle tye op die groter prentjie wees. En dít is om uiteindelik by Pretoria uit te kom. “Wanneer ons die dag by Pretoria uitkom, kan ons terugkyk op ons reis en uit die uitdagings en teëspoed leer en seker maak diegene wat ná ons kom, kry nie dieselfde uitdagings of teëspoed nie,” meen Dien. Hy sê die spreekwoorde­like reis na Pretoria behoort teen die einde van Julie afgehandel te wees. “Die bouwerk is reeds 40% afgehandel en selfs met die uitdagings wat Covid-19 gebring het, gaan ons volstoom voort.” Behalwe die museum, krieketorium en veeldoelige saal, word daar ook kantoorspasie op die terrein gebou.