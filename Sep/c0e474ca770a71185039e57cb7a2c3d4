NOG 'n jong vrou van die Oos-Kaap se lewe is glo gewelddadig deur 'n boyfriend kortgeknip. Asalinto Lumkwana (26) is na bewering Saterdagmiddag in Butterworth deur Tshepo Cheka in die straat doodgesteek. Cheka (24) het Maandag vlugtig in die Butterworth-landdroshof verskyn. Sy saak is tot 14 September uitgestel vir 'n formele borgtogaansoek. Kude Lumkwana, Asalinto se suster, sê  Asalinto was iemand met selfvertroue, maar het tydens haar verhouding met Cheka, in 'n stil mens verander. "Hy het haar fisiek en emosioneel mishandel," sê Kude. "Asalinto was in die verhouding vasgevang omdat Tshepo elke keer gedreig het om haar dood te maak wanneer sy hom afgesê het. Sy het in vrees geleef vir haar eie boyfriend. Ons is baie ontsteld hieroor." Asalinto se moord kom twee weke ná Asithandile "Kwasa" Zozo in Dutywa na bewering deur haar boyfriend doodgesteek is. - News24