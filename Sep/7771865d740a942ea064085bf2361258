EK WEET ons almal se senuwees hang aan een lange flenter oor oom AB en Farah se joldinge in Suidooster. Ek het dié week saam met die getroude oom AB (Cedwyn Joel) en Lee-Ann van Rooi (Farah) gepraat oor wat hulle agter Mymoena (Jill Levenberg) se rug doen. Cedwyn ver­duidelik wat op die oomblik in sy karakter se kop aangaan: “AB het allermins liefde gaan soek, want Mymoena was meer as genoeg vir hom. “Maar Farah se sjarme en skoonheid het hom onkant gevang en toe hy weer kyk, is hy halsoorkop verlief op haar.” Cedwyn sê dit lyk asof AB sy brood alkant gebotter wil hê. “Dis nie asof hy Mymoena net soos ’n warm patat wil los nie, maar hy wil terselfdertyd ook by Farah vlerksleep.” Aanvaar Cedwyn sê Farah laat AB weer soos ’n jong man voel. “Sy is ’n vars briesie… Daar is net ’n chemistry met haar wat hy lanklaas ervaar het en hy voel asof daar weer ’n huppel in sy stap is.” Maar wat gaan gebeur as Mymoena van die geheime verhouding uitvind? “Daar is nie ’n kans op hierdie aarde dat Mymoena net gaan terugsit en die situasie sal aanvaar nie. “Sy is immers baie erg oor haar AB en haar huwelik is vir haar heilig.” Cedwyn verduidelik dat AB een van die dae ’n moeilike besluit moet neem. “AB staan by ’n kruispad: Moet hy die pad met ’n nuwe lewe saam met Farah kies of bly op die een wat hom ’n wonderlike familie en liefdevolle vrou bied? “Maar hy gaan ’n keuse maak wat niemand sou sien kom het nie.” Lee-Ann sê haar karakter, Farah, vind stabiliteit in AB. “Farah sien ’n nuwe toekoms vir haar met ’n man wat haar sekuriteit sal bied. “Sy is al deur diep waters, maar daar’s ’n sprankie hoop vir haar dat sy met AB gelukkig kan wees – en sy gee eintlik nie om wie in die proses seerkry nie.” Lee-Ann sê sy verstaan dat ons, die kykers, briesend is oor dié entanglement. “Dis te verwagte, aangesien die Samsodiens seker die ge­liefste sepie-familie op TV is. “Ja, ’n uitdaging of twee het AB en Mymoena al in die verlede in die gesig gestaar, en hulle het dit oorkom omdat hulle waarlik lief is vir mekaar. Maar nou lyk dit nie meer so seker nie. Einde “Dit is dus te verstane dat hulle ontsteld is oor AB, wat lyk asof hy ’n affair begin.” Ek het vir Lee-Ann gevra of daar ’n gelukkige einde vir Farah gaan wees. “Tyd sal leer, maar baie mense gaan seerkry en Farah sal wil keer dat sy nie een van hulle is nie.” Julle, dié hele besigheid maak my regtig baie angstig. Ek makeer ’n asynlappie oppie voorkop, want hierdie situasie kan net in trane eindig ...