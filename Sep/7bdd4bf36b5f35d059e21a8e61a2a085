DIE Wes-Kaapse onderwysdepartement (WKOD) en die familie van 'n vermoorde skoolhoof, bied 'n R30 000 beloning aan vir inligting wat tot die arrestasie en suksesvolle vervolging van die moordenaars kan lei. Zameka Mfubesi (46), hoof van die Hoërskool Umyezo Wama Apile, is op 18 September in Grabouw doodgeskiet. Die voorval het ná skool by die stopstraat naby die N2-snelweg gebeur toe sy op pad was na haar huis in Eersterivier. "Me. Mfubesi se dood het as 'n groot skok gekom en is 'n groot verlies vir haar familie, die skoolgemeenskap en die WKOD en lede van die publiek word aangemoedig om na vore te kom om te help om die oortreders vas te trek. Alle inligting sal vertroulik hanteer word," sê Debbie Schäfer, LUR vir onderwys, die polisie en haar familie in 'n gesamentlike verklaring. Solly Ntwana, voorsitter van die skoolbeheerliggaam, het voorheen aan Son gesê: “Iemand wat ’n persoon kan vermoor wat ’n diens lewer aan die regering, is ’n vyand van die staat. “Sy was ’n goeie hoof en het die matriekslaagsyfer in haar eerste jaar vanaf 60% na 80% geneem.” 