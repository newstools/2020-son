DIE Springbokke se deelname aan vanjaar se Rugby Championship (RC) is steeds in die gedrang hoewel Sanzaar Donderdag die skedule vir dié jaarlikse toernooi bekendgemaak het. Die Bokke, die huidige wêreld- en RC-kampioen, se besluit om aan die toernooi deel te neem kan afhang van die feit dat hulle dalk Kersfees in ’n hotel in kwarantyn of in transito sal moet deurbring. Die toernooi van 12 wedstryde sal oor ’n tydperk van ses weke in bio-borrels in Sydney, Brisbane en Newcastle plaasvind. Die feit dat die laaste ronde egter eers op 12 Desember gespeel word, beteken dat Suid-Afrika, Nieu-Seeland, Argentinië en Australië eers teen 26 Desember hul verpligte 14 dae in kwarantyn sal kan voltooi. Mark Robinson, uitvoerende hoof van Nieu-Seeland Rugby, was omgekrap oor dié vooruitsigte. “Ons was besig om tot ’n vergelyk te kom en al ons beplanning en skedules was daarop gegrond dat die All Blacks se laaste wedstryd op 5 Desember sou wees om ons spelers en bestuur tyd te gee om tuis te kom en die 14 dae in kwarantyn in Nieu-Seeland deur te bring en dan teen Kersfees by hul gesinne te kan wees, soos die geval sal wees met die ander drie spanne in die toernooi,” het Robinson in ’n verklaring van NS Rugby gesê. “Ons verstaan die kommersiële oorwegings in die skedulering. Die welstand van ons mense is hierin ook ’n ongelooflike belangrike faktor. Ons is daartoe verbind om in die RC te speel en ons weet dat die skedulering van wedstryde ’n ingewikkelde en dinamiese saak was om deur te werk, veral met kwarantynprotokolle, maar ons het nie hiermee ingestem nie en is teleurgesteld oor die aankondiging. “Ons sal nou die probleme met Rugby Australië en Sanzaar deurwerk en glo dat daar ander oplossings binne die Rugbykampioenskap-venster is.” Rob Nichol, uitvoerende hoof van die Nieu-Seelandse Spelersvereniging, sê niks sal teen spelers gehou word wat hulle nie vir die laaste wedstryd beskikbaar stel nie. Sanzaar se besluit kan SA Rugby dalk noop om nie aan die toernooi deel te neem nie. Daar bestaan reeds vrese dat die Springbokke nie genoegsaam voorberei sal wees om op hul beste in die toernooi te wees nie en dus hul status as wêreldkampioen skade kan berokken.