ENGELAND het Vrydag die eerste T20i in hul reeks teen Australië  in Southampton met 2 lopies gewen. Die besoekers was in cruise control op 127/2 oppad na die wenteiken van 163 maar Engeland het met ’n verbete terugvegpoging vorendag gekom en uiteindelik die wedstryd gesmash-en-grab. Die veelsydige Marcus Stoinis moes ’n 6 van die laaste bal van die wedstryd van Tom Curran se boulwerk af slaan maar kon nie daarin slaag nie. David Warner 58 (47 balle, 4x4) en Aaron Finch (48 (32 balle, 7x4 en 1x6) het ’n skitterend vennootskap van 98 vanaf 66 balle aangeteken, maar daarna het die besoekers met gereelde reëlmaat paaljites verloor. Curran kon uiteindelik kalm bly en 15 in die laaste beurt verdedig. Vroeër het Finch die loot gewen en die tuisspan ingestuur om te kolf. Joss Buttler het die beurt saam Jonny Bairstow (8) begin en die paar het ’n haastige 44 in 4 beurte om die eerste paaltjie aangeteken. Buttler was genadeloos en het die besoekers se aanval gestraf met goeie dryfhoue oor- en deur die wegkant asook trekhoue aan die bykant. Hy het 44 aangeteken van 29 balle en vyf viere en twee sesse gemoker. Dawid Malan het met Buttler se vertrek die rol van senior kolwer oorgeneem en uiteindelik ’n goeie beurt van 66 (43 balle, 5x4 en 3x6) aangeteken. Malan en Buttler het egter geen ondersteuning van hul mede kolwers gekry nie en benewens die eindkolwer, Chris Jordan (14*), het niemand anders dubbelsyfers aangeteken nie. Engeland kon uiteindelik 162/7 in hul toegelate 20 boulbeurte aanteken. Kane Richardson met 2/13 en Glenn Maxwell met 2/14 het die beste boulsyfers vir Australië behaal. Malan is as die speler van die wedstryd aangewys.Die tweede wedstryd in die reeks van drie vind Sondag plaas. 