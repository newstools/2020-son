DIE jong onderwyseres van Swellendam wat verlede jaar in Clanwilliam vermoor is se vermeende killer het nou ’n Legal-Aid lawyer. Philip April het Vrydag weer in die hooggeregshof verskyn, vir dié lawyer om op record te kom. April en Allison Plaatjies (26) was vir meer as twee jaar in ’n verhouding. Toe sy op 26 Oktober vermoor is, was sy en April nie meer ‘n paartjie nie. Plaatjies se vriende meen dis om die rede wat hy die jong Afrikaanse onderwyser vermoor het. Die staat voer aan dat April vir Plaatjies in haar flat in Katjie­pieringstraat vermoor het. Hy het haar na bewering keelaf gesny en haar herhaaldelik met messe of ander skerp voorwerpe gesteek. Daarna het hy haar kar, ’n Hyundai i20, gesteel. Hy loop hof vir moord en diefstal. Die Clanwilliamer se familie was met sy hofverskynings in Clanwilliam baie uitgesproke en aanvallend. Hulle was egter nie by Vrydag se hof verrigtinge by die Kaapse hooggeregshof te sien nie. Plaatjies se ma, tannie en broer het wel die verrigtinge bygewoon. Plaatjies was ’n onderwyseres by Sederberg Primêr en April (25) het ook by dié skool afgelos. Die twee het mekaar op CPUT se Wellington-kampus ontmoet. Die saak is tot 30 Oktober uitgestel, vir nog ’n voorverhoor. Die verhoor sal na verwagting eers in April volgende jaar begin. Intussen is Plaatjies se verjaarsdag, op 8 September, vanjaar in haar afwesigheid deur haar ouers en vriende in Swellendam gevier.