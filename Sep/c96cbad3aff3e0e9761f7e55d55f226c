MENS is deesdae nie eens meer veilig binne 'n polisiestasie nie. 'n Oos-Kaapse vrou is Maandagmiddag doodgeskiet toe 'n man by die aanklagkantoor van die Madeira-polisiestasie in Mthatha ingestap en begin losbrand het. Daily Dispatch berig dat vreesbevange inwoners vir hul lewens gevlug het. Songezo Sanazo sê hy was binne die polisiestasie om dokumente te sertifiseer toe die skote begin klap het. "Ek het die eerste een gehoor en nie gedink dit is iets ernstig nie, maar ek moes hardloop en agter 'n muur wegkruip toe ek die tweede, derde en vierde skoot hoor terwyl ander mense ook skreeuend weggehardloop het. Ons was almal vreesbevange," het Sanazo aan Daily Dispatch gesê. Die verdagte is na bewering 'n sekuriteitswag. Hy is onmiddellik gearresteer en word by die stasie aangehou.