KURT-LEE Arendse het ’n gulde geleentheid verspeel om Saterdag in die Springbok Showdown op Nuweland sy staal te wys. Die 24-jarige boorling van die Paarl was aanvanklik nie gekies om in die Groen-teen-Goud-Bok-proefwedstryd in die skadu van Tafelberg in aksie te wees nie. Ná sy skittervertoning vir die Bulls teen die Sharks in Saterdag se Super Fan game op Loftus Versfeld in Pretoria het Rassie Erasmus, SA Rugby se direkteur van rugby, besluit om hom op te roep om in te staan vir beseerde vleuels soos Seabelo­ Senatla en Sergeal Petersen. Malcolm Jaer sal in Senatla se plek in die Groen-span begin. Volgens Erasmus het Arendse, wat in sy debuut vir die Pretorianers ’n puik drie gedruk het, ongelukkig sy vlug na die Kaap misgeloop. Dit beteken Courtnall Skosan van die Lions gaan voor hom ’n kans kry. Uitstekend Erasmus het gister in ’n aanlyn konferensie gesê: “Die speler (Arendse) wat sy vlug verpas het, was eintlik op bystand vir Senatla. Daar kan baie redes wees dat hy nie sy vlug gehaal het nie. “Die sewesspeler was uitstekend vir die Bulls. Kurt-Lee was een van die spelers wat ons verkeerd bewys het. Hy was nie onder die 93 spelers nie. Ons hou daarvan as ’n speler ons verkeerd bewys. “Die kommunikasie was dalk nie so goed nie, maar daar kan baie redes wees dat hy nie op die vlug geklim het nie. “Hy kon ’n later vlug gehaal het, maar ons het besluit ons gaan maar eerder vir Skosan inroep. “Ons wys nie vingers na Kurt-Lee nie. Ons moet eers uitvind waarom hy laat was vir die vlug.” Jacques Nienaber, die Bok-breier, het bevestig Frans Malherbe is beseer. Ruan Dreyer sal sy plek in die Goud-span inneem. Carlü Sadie van die Lions sal van die bank aangewend word. Intussen het Erasmus ook bevestig ’n besluit moet voor 10 Oktober gemaak word oor of die Bokke nog vanjaar aan die Rugby Championship in Australië gaan deelneem. Kwarantyn Ná die 10de sal 46 spelers na ’n kamp moet gaan om in isolasie te oefen. Daarna sal hulle op ’n vliegtuig moet klim. Hulle sal op 18 Oktober in Australië moet wees en daar ook twee weke onder kwarantyn moet bly. “Teen daardie tyd het Nieu-Seeland en Australië reeds in die Bledisloe Cup gespeel. “Ons sal nie die besluit self kan neem nie. Die besluit sal vir ons geneem moet word.”