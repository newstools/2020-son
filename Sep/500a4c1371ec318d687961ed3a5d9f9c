DIE polisie ondersoek die moord op ’n vermeende bendeleier in Lavender Hill wat dié naweek uitgehaal is. Volgens bronne is die 27-jarige man Saterdagoggend by Wicht Court verskeie kere in sy kop geskiet. Die bron sê: “Hy is sewe of agt keer in die kop geskiet. Hy is die leier van die Fast Guns-bende in die area.” ’n Polisiewoordvoerder, kapt. FC van Wyk, bevestig die saak en sê geen arrestasies is al gemaak nie. Van Wyk voeg by: “Volgens inligting het die slagoffer voor sy yard gestaan toe onbekende verdagtes hom nader en op hom begin skiet. “Die paramedici het hom op die toneel dood verklaar.” Die motief vir die voorval blyk bendeverwant te wees, sê Van Wyk.