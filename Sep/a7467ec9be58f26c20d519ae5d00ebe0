DIE liggame van 'n bekende sakevrou van Limpopo en haar ma is Donderdag met veelvoudige steekwonde in hul kar gevind. Lizette Deacon (55), eienaar van Ocean Basket in die Mall of the North, en haar ma Hettie (70), was ook vasgebind. Brig. Motlafela Mojapelo, polisiewoordvoerder, sê hul liggame is op die R37 naby die Kushcke-wisselaar gevind. Die gru-vonds is gemaak nadat die polisie vroeër na hulle begin soek het toe 'n buurvrou bloed in hul huis gesien het. "Die motiewe vir die moorde is in dié stadium nog onbekend, maar roof kan nie uitgesluit word nie," sê Mojapelo. Hy vra dat enigeen met inligting vir kol. Linkie Mathebula by 064 756 8218 of 0860 010111 bel. - TimesLive