JULLE, die gewag is uiteindelik oor, want vanaand word die rooi tapyt uitgerol vir iets waarvoor ons almal in spanning gewag het – M-Net se heel eerste telenovela. Die glansryke en ster-belaaide The Legacy skop vanaand 19:00 op M-Net (DStv-kanaal 101) af. Die halfuur lange telenovela is van Maandae tot Donderdae op die kassie. The Legacy gaan oor die skatryk Sebastian Price (Deon Lotz, Sara se Geheim) – die patriarg van ’n empire wat hy dekades gelede op die been gebring het. Nou is hy naby aan aftree en ’n familielid moet die leisels binnekort by hom oorneem. Sy familie, insluitend sy seun, SJ (Anton Jeftha, Homeland), is in ’n oorlog gewikkel om die groot maatskappy te beheer. Watter familielid gaan die groot stryd wen om die formidabele Sebastian op te volg – en watter bose taktieke gaan gebruik moet word om dié gesogte posisie te beklee? Dis die groot vraag op almal se lippe. Ander akteurs is die formidabele Michelle Botes (Isidingo), die ewe talentvolle Kgomotso Christopher (Isidingo, Scandal!), Mary-Anne Barlow (The River, Isidingo), Trix Vivier (Trackers), Jay Anstey (Isidingo), Sean-Marco Vorster (Vergeet My Nie), die veteraan-akteur Dawid Minnaar (Binnelanders) en Siyabonga Thwala (Isibaya). Ek sien al hoe sit ek elke aand voor die kassie met my bord in my hand en staar oopmond na dié stuk.