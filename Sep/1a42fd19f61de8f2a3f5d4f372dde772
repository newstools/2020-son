DIE dubbelspel-spesialis Raven­ Klaasen word as die baas van die smash in wêreld­tennis beskou. Klaasen is laas week deur sy eweknieë aangewys as die speler met die dodelikste smash van alle dubbelspel-spelers ter wêreld. Die toekenning het as ’n groot sielkundige hupstoot gekom voor die Amerikaanse Ope Toernooi wat gister in New York begin het. Bemeester Die 37-jarige gaan sake in die dubbelspel-kompetisie saam met die 40-jarige Oliver Marach van Oostenryk uitspook. Dié paar is sewende gekeur vir vanjaar se toernooi. Die Association of Tennis Professionals (ATP), die wêreldbeheerliggaam vir tennis, bied die laaste klompie weke op ATPTour.com die reeks “Ultimate Doubles Player” aan. Volgens die ATP is die oorhoofse tennishou (die smash) die moeilikste om te bemeester, veral in die dubbelspel. Dié toekenning is normaalweg vir langer spelers van 2 m of langer beskore. Ons local held staan egter 1,8 m in sy tennisskoene. Klaasen, ’n oudleerder van die Hoërskool De Kuilen in die Kaap, is aangenaam verras deur die lof wat sy eweknieë hom toeswaai nadat hy verskeie stemme gewen het. Hy het in ’n ATP-verklaring gesê dié skoot (die smash) duik nie so gereeld in die dubbelspel op nie. “Dit kombineer jou vermoë om die baan te dek en jou vermoë om die bal te bêre,” verduidelik hy. Moeilik Drie Britte het Klaasen uitgesonder as die koning van die smash. “Raven is baie atleties en het ’n baie goeie smash. Dis moeilik om die bal oor sy kop te slaan, want hy val vinnig terug vir alles. Sy smash is beslis die beste,” het Joe Salisbury, sewende op die wêreldranglys, laat hoor. Jamie Murray, ’n sewemalige Grand Slam-wenner en voormalige nr. 1-speler in die dubbelspel, sê Klaasen se posisionering (op die baan) is die sleutel tot sy sukses. “Raven is ’n baie atletiese man en val baie vinnig terug. Die meeste ouens mis nie ’n smash nie, maar hy het die vermoë om die bal elke keer te bêre.” Neal Skupski, semifinalis in die dubbelspel by laas jaar se Amerikaanse Ope, sê dis moeilik om die bal bo-oor Klaasen se kop te slaan, aangesien hy só atleties is.