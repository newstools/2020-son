Australië is deur die Suidelike halfrond se rubgybeheerliggaam, Sanzaar, as gasheerland vir die jaar se buitengewone aanbieding van die Rugby Championship aangewys. Australië, Argentinië, Nieu-Seeland en Suid-Afrika neem jaarliks aan dié vierhoekige kompetisie deel, met spanne wat tuis en weg teen mekaar speel. Weens die Covid-19-pandemie, wat dit moeilik maak vir spanne om te reis, is daar besluit dat dié toernooi in een land aangebied sal word. Nieu-Seeland was vroeër as gasheer geoormerk, maar Sanzaar het ná ‘n vergadering van sy vennote Donderdag besluit om eerder met Australië te gaan. Die enigste probleem nou is dat net spelers van die All Blacks en Wallabies genoegsame rugby tot dusver gespeel het om gereed te wees vir só kompetiise. Daar is sedert April geen rugby in Suid-Afrika of Argentinië gespeel nie. Dit beteken die Springbokke en Poemas het minder as twee maande om vir die Rugby Championship voor te berei. Dít begin op 7 November en wanneer die Bokke en Poemas in Australië land gaan hulle boonop in kwarantyn moet gaan. Die speel van beroepsrubgy in Suid-Afrika sal ook eers in Oktober afskop. Daar is egter spelers van die Bokke wat reeds rugby in Europese kompetisies speel. Andy Marinos, uitvoerende hoof van Sanzaar, het in die beheerliggaam se aankondiging aangedui dat daar wel ‘n kans is dat die Springbokke se deelname aan die Rugby Championship gaan afhang van of hulle toegelaat gaan word om internasionaal te reis. “Die progresie en impak van die pandemie verskil van land-toit-land en internasionale sport-kompetisies is tans afgelas in Suid-Afrika, het Marinos gesê. “Die Springbokke se deelname hang af van die afskaal in beperkings en ook verskeie logistieke uitdagings oorkom. Suid-Afrika gaan ook eers volgende maand kompeterende rugby begin speel, met ‘n kort tyd om voor te berei.” Sanzaar sal op ‘n later tydperk aankondigings maak oor waar en wanneer wedstryde gespeel sal word en Marinos het verder benadruk dat Covid-19 wel nog ‘n rol kan speel in die aanbieding van die kompetisie. “Ons is egter vol vertroue in ons planne en daar sal gebeurliksheidplanne gemaak word om by enige veranderinge  aan te pas,” het hy gesê. 