LIEZEL Manuel is só “obsessed” met sokker, sy gee nie eens om as daar na haar as die Brasiliaan David Luiz verwys word nie. Die 18-jarige boorling van Mitchells Plain sê sy het ook nou al gewoond geraak aan haar bynaam. Dié het sy gekry oor sy dieselfde frizzy krulkop as die Arsenal-verdediger het. Manuel speel haar klubsokker vir die Universiteit Stellenbosch (Maties) in Safa Wes-Kaap se Vroue­liga. Dié left back word deur afrigters by haar voorma­lige klubs Westridge en Strandfontein as “hardwerkend” en ’n “bondel energie” beskryf. Prestasies Die Banyana Banyana-speler Leandra Smeda is haar hero en sy het al met Smeda gesels om raad by haar te kry om ook eendag die land te verteenwoordig. “Byvoorbeeld sy (Smeda) is ’n professional player wat tans oorsee klubsokker speel. Dit is nou ook my wens om ’n professional player te word. “Haar prestasies motiveer my om aan te hou veg om my doelwitte te bereik. “Ek is gelukkig met wat ek geleer het en die afrigtingslesse en ander goed wat sy met my gedeel het. Ek glo dit sal my ontwikkeling bevorder,” sê Manuel. Die Maties-speler spog reeds met ’n indrukwekkende CV. Sy het vir Safa se skole- en klubstreekspan, én die Wes-Kaapse spanne van 2017 tot 2019 gespeel. In 2018 het sy saam met die Wes-Kaapse span die interprovinsiale titel gewen.