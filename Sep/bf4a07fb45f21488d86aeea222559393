LES Ferdinand, Queens Park Rangers se direkteur van sokker, sê die boodskap van spelers wat op een knie sak, gaan verlore as spelers gekritiseer word as hulle nié die gebaar maak nie. Spelers van QPR en Coventry City het nie voor hul wedstryd Vrydag op een knie gesak nie. Dis die eerste keer dat dit gebeur in ’n wedstryd wat uitgesaai word ná die hervatting van sokker nadat die corona-virus-pandemie sokker stopgesit het. Dit het eintlik standaardpraktyk geword om die knie te vat. In ’n verklaring sê QPR: “In die lig van die opmerkings wat in die media gemaak is ná die besluit deur Coventry City en QPR om nie die knie te neem voor ons EFL-kampioenskapstryd Vrydagaand nie, wil die klub die volgende stelling maak. “Ons het met groot belangstelling opgemerk dat ’n aantal mense in sokker en die media ons besluit bevraagteken om nie voor die wedstryd die knie te neem nie. Die beslissing – wat saam met Coventry City en die wedstrydskeidsregter voor die stryd geneem is – is nie gemaak om nié ondersteuning vir die Black Lives Matter-beweging te toon nie. “Dit behoort nie oor QPR te gaan nie. Baie klubs het nie die knie geneem in die openingsnaweek nie, maar dít is nie berig nie,” het Ferdinand dit duidelik probeer maak. “Om die knie te neem, was baie kragtig, maar ons voel dat die impak nou verdun is. “Dit het die stadium bereik dat die gebaar sy natuurlike gang gegaan het en die besluit was tereg gemaak om dit te stop. “Beteken dit dat ons as ’n nasie nie ons Health Service-werkers ondersteun nie? Natuurlik nie. “Die neem van die knie het ’n punt bereik van ‘goeie PR’, maar weinig meer as dit. Ferdinand het bygevoeg: “Die boodskap is verlore. Dit is nou niks anders as ’n mooi hashtag of ’n mooi speldkenteken nie.”