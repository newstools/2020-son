NET ’n paar dae gelede het Jesse Hess (18) se familie haar en haar oupa Chris Lategan (85) se dood herdenk. En nou moes hulle in die media uitvind sy is boonop verkrag. Vir Sandy Hess, Jesse se antie, was dit ’n groot skok toe sy oor die radio hoor Jesse is in haar laaste oomblikke verkrag. Aanklagte Hoewel Jesse se liggaam naak op haar bed aangetref is, is Sandy nooit ingelig dat sy wel verkrag is nie, sê sy. Volgens haar het die polisie dit net nooit aan hulle bekend gemaak nie. David van Boven, ’n familielid, en sy vriend Tasliem Ambrose staan in die Kaapse hooggeregshof tereg op altesaam ses aanklagte. Die twee staan tereg op twee aanklagte van moord, twee van roof met verswarende omstandighede, verkragting en bedrog. Sandy vertel aan Son nie sy of haar ma weet wat presies met hul geliefdes gebeur het toe hulle vermoor is nie. Sy sê sy is stukkend aangesien sy die een is wat na Jesse omgesien het toe haar ma in Amerika gaan werk het. Hoewel haar pa, Lance Hess, in Suid-Afrika agtergebly het, was Sandy die een wat na Jesse gekyk het, sê sy. Sandy vertel: “Ons weet niks wat met ons mense gebeur het nie. Ons het nog nooit eens van die prosecutor gehoor nie. “Ek was haar guardian en dit was my ma se man. Ons word nie prepare vir dié goed nie. “Hulle praat met mense wat net visitors was en in die meantime het dit in óns huis gebeur, met óns huismense! “Ek’s nog altyd baie die dinges in, want niemand het ons laat weet nie, aangesien ons die mense is wat al die jare na haar gekyk het.” Sandy sê sy probeer die skokkende nuus van haar ma weghou oor dit haar verder gaan breek. Ongelukkig “My ma kla reeds van palpitations en steke in die hart,” sê sy woedend. Volgens Sandy het sy nou die probleem onder die senior staatsaanklaer se aandag gebring en gesê sy is baie ontevrede. Sy verduidelik: “Ek het die chief prosecutor ge-email en gevra hoe werk dit dan nou? “Hy het toe gesê die familie weet en hy het hulle van day one af op hoogte gehou. “Ek het toe vir hom gesê ons is die familie, maar weet niks nie. “Hy’t gesê hy gaan dit nou ondersoek.” Van Boven en Ambrose se verhoor begin op 23 Oktober.