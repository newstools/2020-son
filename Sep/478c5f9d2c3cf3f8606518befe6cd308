ALTESAAM 30 plekke - waaronder 8 in die Wes-Kaap - is as brandpunte van geslagsgeweld geïdentifiseer. Die lys van plekke is saamgestel met behulp van die aantal sake wat die vorige boekjaar aangemeld is asook oproepe van huishoudelike- en geslagsgeweld wat ontvang is. Bheki Cele, minister van polisie, het Dinsdag aan die media gesê geslagsgeweld is 'n gemeenskaplike euwel wat ten alle koste uitgeroei moet word. "As almal 'n rol speel, sal die land beslis die corona-virus-pandemie wen, maar ongelukkig kan dieselfde nie gesê word van ons ander pandemie wat krisisvlak bereik het nie." Cele sê die hotspots beteken nie geslagsgeweld is net tot daardie gebiede beperk nie. Hy het provinsies ook aangemoedig om hul eie brandpunte te identifiseer. Volgens die minister is daar as deel van die polisie se geïntegreerde
 seksuele misdrywe- en geslagsgeweld-aksieplan ook pro-aktiewe maatreëls oor die 
kort-, medium- en langtermyn. "Geslagsgeweld bly 'n prioriteitsmisdaad vir die polisie," het hy verseker. Intussen gaan die
 polisie voort met openbare bewusmaking en 
gemeenskapsgebasseerde veldtogte as deel van hul 
voorkomingsmaatreëls. Cele sê: "Daar word ook van alle polisiestasies in die brandpuntgebiede verwag om 'n toonbank vir geslagsgeweld te hê. "Dit sal baie help wanneer opgeleide beamptes op 'n professionele manier op slagoffers van geslagsgeweld reageer." Hy voeg by dat die toonbank nie net tot die hotspots beperk moet word nie, maar moet die norm by alle stasies word. "Ons
 gaan ook voort met planne om te verseker dat slagoffervriendelike-kamers aan alle vereistes voldoen en by alle polisiestasies 
beskikbaar is. "Polisiestasies moet ook ten alle tye toegang tot DNA kits het." Volgens
 die minister is deel van die medium tot langtermynplan om die 
agterstand in geslagsgeweldsake aan te spreek en om weer na sekere cold cases te kyk. Cele sê 
hulle is bewus daarvan dat die polisie nie alleen van die euwel ontslae sal kan raak nie, maar sal wel voortgaan om hul reaksie daarop te 
versterk. Die lys van hotspots sluit in: Delft, Dobsonville, Mamelodi East, Bloemspruit, Tembisa, Diepsloot, Umlazi, Mitchells Plain, Empangeni, Ikageng,  Nyanga, Osizweni, Inanda,Kwa Mashu, Temba, Ntuzuma ,Khayelitsha, Kopanong, Kwazakhele, Honeydew, Alexandra, Kraaifontein, Moroka, Gugulethu, Mthatha, Orange Farm, Mfuleni, Butterworth, Plessislaer,  Bellville. 