SOKKER is nou een sportbedryf waar daar geen genade vir coaches en spelers getoon word nie – ongeag hul goeie prestasies en lojaliteit teenoor ’n klub. Dis juis waarom sokkerliefhebbers ook nie verbaas moet wees as Swallows FC se coach, Brandon “Brakkies” Truter, nie volgende seisoen nog die septer swaai vir sy debuutseisoen in die Premierliga nie. Son is ingelig dat Truter na bewering behoorlik koppe stamp met die Dube Birds se ringkoppe oor ’n nuwe kontrak. Swallows wil Truter, wat die klub teen alle verwagtinge tot die Nasionale Eerste Liga (NFD) se titel gelei het, glo net ’n kontrak vir een jaar aanbied. Dis nou ná al die Kapenaar se harde werk en die manier waarop hy ’n gemiddelde span in ’n kampioenspan omskep het. Dis nie net dat Truter ’n langer kontrak eis nie, hy verdien dit ook. Boonop koop Swallows se bestuur nuwe spelers sonder Truter se kennis of blessing. Dit het onlangs gebeur toe Swallows se voorsitter, David Mogashoa, ’n draai in die Kaap kom maak het. Mogashoa het nie net met Umbro vergader oor ’n moontlike deal as die span se klereborg nie, hy het ook die dienste van Thabo Mosadi kom opraap sonder dat Truter daarvan weet. Sekerlik ’n klap in Truter se gesig? Dis juis waarom die boorling van Mitchells Plain nou sukkel om common ground te kry oor ’n nuwe kontrak met die NFD-kampioen. Volgens Son se bron is daar ’n sterk moontlikheid dat Brakkies nog volgende seisoen in die Kaap kan afrig. “Ajax se mense is ook desperaat om Truter op hul boeke te kry en hy kan dalk nog by hulle eindig,” het die bron vertel. Huiwer “Dan onderhandel Celtic ook met hom. Truter is nie iemand wat soos ’n sprinkaan hop van een klub na die ander nie, maar dis omdat hy bedreig voel. “Daar is nou trust issues en jy kan verstaan waarom Truter huiwer om sy loopbaan by hulle voort te sit. “Terselfdertyd moet hy ook doen wat in sy eie en natuurlik sy gesin se beste belange is. “En Swallows lyk beslis nie na die klub nie,” het die bron opgemerk.