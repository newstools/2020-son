STEVE Barker (coach) sal verskoon word as hy nie sy span na ’n top-agt-posisie lei nie. Dit sou net die kersie op die koek wees van ’n reeds indrukwekkende debuut-seisoen in die Premierliga. Tog kan enige iets gebeur wanneer Stellies die Soweto-reus Orlando Pirates môre in hul laaste wedstryd van die seisoen op Ellispark aandurf. Verwagting Barker-hulle sal ook duim vashou dat Bloemfontein Celtic en Highlands Park wat in die twee posisies bo hulle is, droogmaak om sodoende Stellies se top-agt-ambisies ’n realiteit te kan maak. En al gebeur dit nie, het die span van Matieland steeds bo verwagting vertoon – veral ná die onderbreking van vyf maande weens die corona-virus-pandemie. Stellenbosch is steeds onoorwonne in sy vyf wed­stryde sedert die seisoen hervat is. Daar was twee seges en drie draws. Dis net ’n jammerte hulle kon nie in die stryd teen die voorloper, Kaizer Chiefs, die uitklophou toedien nie. Barker sal wel troos daaruit put dat spelers soos die jong Ashley du Preez en Leletu Skelem hand opsteek en hul waarde wys. Skelem het bewys hy’s die geskikte striker om die plek te vul van Iqraam Rayners, wat na SuperSport United skuif. Du Preez se woel­water-spel vanuit die enjinkamer bied ook goeie diens aan sy strikers. Dit was baie duidelik in Woensdag se draw (1-1) teen AmaZulu toe Du Preez vir Skelem ’n briljant pass gegee het vir die gelykmaker. Du Preez speel die game soos hulle dit in die pad speel – vinnig, vreesloos en vol tricks. Hy is ook nie bang om opponente aan te vat nie. Du Preez sal beslis vir die Seerowers ’n handvol wees en vir hulle probleme skep. Stellies was nie juis op volle vaart teen AmaZulu nie, maar het genoeg in die tenk gehad om met ’n punt te ontsnap. Voorsprong Dis juis dié tipe benadering en uitkyk wat Barker baie tevrede sal stel. Hy wil tog hê Stellies moet gouer met die opposisie afreken. “Die goeie ding is dat ons doele aangeteken het,” sê hy. “Ons sal moet leer om op ons voorsprong te bou en ons moenie spanne ’n kans gee om in die game te bly nie. Maar ek is baie trots op wat my spelers tot dusver bereik het.”