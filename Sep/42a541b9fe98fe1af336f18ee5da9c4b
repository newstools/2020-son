BRAD Thorn sê hy moet nog hard oor die saak gaan dink voordat hy ’n besluit neem oor sy toekoms as afrigter van die Queensland Reds. Onder die afrigting van die slot wat die Wêreldbeker in 2011 saam met die All Blacks gewen het, het die Reds die eindstryd van die Superrugby AU-kompetisie gehaal. Die Brumbies het die Reds Saterdag in die eindstryd in Canberra met 28-23 geklop. Thorn het in 2018 as afrigter oorgeneem, toe die Reds met jong spelers begin herbou het om weer in aanmerking vir ’n Superrugbytitel te kom. Hulle het in 2011 laas sukses geproe. Verskeie maer jare het ná dié sukses gevolg. Selfs toe Thorne in 2018 oorneem, was hy nie ’n gunsteling onder ondersteuners nie. Veral nie toe hy besluit het om die talentvolle, maar problematiese losskakel Quade Cooper uit sy groep weg te laat nie. Sy besluit en die herbou van die span met jeugdige spelers het egter begin vrugte afwerp net toe die einde van sy kontrak aanbreek. Oor sy toekomsplanne het Thorn ná Saterdag se eindstryd gesê: “Ek het net oor dié seisoen geworry. En noudat dit tot ’n einde gekom het, is ek seker daar sal gesprekke ensovoorts wees. “Dit is egter nie dinge om nou oor te praat nie. Ons het sopas ’n groot game gespeel.”