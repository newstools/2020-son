OUD en jonk het Dinsdagaand se koue trotseer en 'n roudiens vir die vyfjarige Chesray Herringer in Valhalla Park gehou. Die kleuter is verlede week deur 'n beweerde hijacker omgery en op die toneel dood. Die tragedie omstreeks 15:00 op Woensdag 26 Augustus in Angelastraat in Valhalla Park het reg voor Chesray se huis afgespeel. Sy roudiens Dinsdagaand is op die einste toneel gehou, waar die gemeenskap sy familie met woorde en sang getroos het. Steven October, 'n plaaslike kerkleier, vertel dit is 'n jong lewe wat kortgeknip is. "Vir die gemeenskap is dit wat gebeur het baie hartseer." Hy het die familie bemoedig deur te sê: "Ek het nie woorde vir julle nie, omdat ek nie daar was nie. Maar ek weet van Hom wat julle verlede, huidige tyd en toekoms ken. Hy ken ook jul harte." Nog 'n gemeenskapsleier, Bradley Leitch, het ook die familie bemoedig deur te sê wat gebeur het is welgedaan. "Ek is hartseer van binne. Ek kan nie skreeu nie, ek kan net praat en aan elke moeder en ouer sê maak jou saak reg. "Wat gebeur het, het ons gemeenskap saamgebring. Laat ons nie weg van mekaar lewe nie." Intussen sal Chesray op Donderdag 3 September begrawe word.  