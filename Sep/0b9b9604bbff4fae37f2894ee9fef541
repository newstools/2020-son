DIE talentvolle plaaslike sangeres Celest Florence het haar vlerke gesprei en onlangs haar prag­tige debuut-single, “Fly Away”, uitgereik. Hierdie veelsydige sangeres – wat onder meer gospel, R&B en jazz doen – vertel sy het saam met die bekende vervaardiger Ebrahim Mallum gewerk om die song te skep. Celest verduidelik die lied is geïnspireer deur die uitdagings van die musiekbedryf. Sy sê: “Om ’n musikant te wees is moeilik. Ek moet myself altyd daar buite bemark in die hoop dat die regte mense my sal raaksien. “Ek het eendag in my kamer gesit en baie af gevoel. Ek onthou dat ál wat ek wou voel, was totale vryheid. Koester “Ek wou laat gaan van ál die negatiewe dinge wat ek al in my lewe moes verduur. “Ek het ’n belofte aan myself gemaak dat ek myself in my mooi bruin vel sal koester en sal aanhou vorentoe beweeg, maak nie saak hoe moeilik die lewe word nie.” Celest voeg by sy hoop die song, wat sy self geskryf het, sal ’n inspirasie vir ander wees. Sy sê: “Ek vertrou dit sal jonger generasies motiveer om nooit op te gee nie. “Die Covid-19-pandemie is moeilik vir ons almal en hierdie song praat van hoe dankbaar ek is om vry van enige pyn en siekte te wees.” “Fly Away” is tans beskikbaar op alle digitale platforms soos iTunes, Deezer, Amazon, Google Play en so meer. Celest is nie net ’n talentvolle sangeres nie: Julle moet ook haar skreeusnaakse video’s op haar sosiale media-platforms gaan uitcheck. Sy is die een agter die snaakse karakter Koekimema, wat alledaagse stories gebruik om mense te laat lag en ’n positiewe boodskap uit te stuur.