DAAR was gister nie ’n droë oog in sig by die begrafnis van die geliefde antie Flori nie. Florence “Flori” Schrikker, bekend vir haar baie lekker kos en uiters warme persoonlikheid, is gister begrawe. Antie Flori van Bonteheuwel is welbekend as die antie wat so lekker kos op die TV-program Flori en Koelsoem se Kosse kon maak. Die show is saam met haar partner, antie Koelie Kamalie, aangebied. Die twee het ook in 2016 ’n kookboek geskryf. Antie Koelie is kwalik vyf maande gelede oorlede. En nou glo mense antie Koelie het haar partner kom haal om nét so ’n lekker show in die hemel op te stel. Van oud tot jonk het in die reën uitgekom om hul finale goodbyes aan antie Flori te sê. Terwyl die roubeklaers uit haar huis gekom het waar hulle die lyk geview het, het hulle net goeie dinge oor haar te sê gehad. ’n Groep anties het gepraat oor hoe antie Flori nog dieselfde lyk soos toe sy nog geleef het – “so tevrede en at peace”. Een vrou pak uit oor hoe die reën beteken dat die hemel trane van vreugde stort omdat een van sy engele nou weer by die huis is. Brenda Carlson (62), antie Flori se suster, sê dis presies die impak wat haar suster op mense se lewens gehad het. “Sy het in mense se hart geklim én in hul maag geklim.” Carlson sê haar suster het soveel mense geken dat dit meer as ’n uur gevat het om van die agterste straat huis toe te stap. “Jô, kon Flori vir jou praat ... aaneen, sonder ophou ... met almal! “As ons nie in lockdown gewees het nie, sou ons seker die convention-sentrum moes huur vir haar begrafnis om almal te akkommodeer.” Die familie wil graag almal vir hul ondersteuning in dié sware tyd bedank. Antie Flori los haar man, 4 kinders en 10 kleinkinders agter.