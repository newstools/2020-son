DIE polisie se 72 uur lange aktiveringsplan om lt.kol. Charl Kinnear se killers op te spoor, het verstryk sonder om enige vrugte af te werp. Die bobaas-speurder van die polisie se teenbende-eenheid (AGU) is Vrydag omstreeks 15:20 enkele meters van sy huis in Gearingweg, Bishop Lavis, afgehaal. Die gewaagde sluipmoord helder oordag het skokgolwe deur die hele polisiediens en die land gestuur. Een van sy kollegas het aan Son gesê: “Sy moordondersoek word nie belangriker geag as dié van enige ander Suid-Afrikaner nie, maar wat sy moord anders maak, is dat hy vermoor is omdat hy sy werk goed gedoen het en dat dit sekere mense ongemaklik gemaak het – en dís wat ons seermaak en in totale skok gelos het.” Genl. Khehla Sitole, die nasionale polisiekommissaris, het die Wes-Kaapse polisiehoof, lt.genl. Yolisa Matakata Vrydag aangesê om die aktiveringsplan onmiddellik in werking te stel. Die plan behels dat verskeie eenhede soos misdaadintelligensie, forensics, die Valke en alle taktiese eenhede moet saamwerk om alle bewyse en inligting in te win. Die minister van polisie, Bheki Cele, het Saterdag by sy besoek aan Kinnear se familie gesê die Valke sal die ondersoek lei. Son het vertroulik verneem die AGU is nie baie gelukkig daaroor nie. Kinnear se vrou, Nicolette (47), het aan Son gesê as sy en haar seuns daaroor kon besluit, sou hulle wou hê die AGU moet die ondersoek lei. Nicolette sê: “Ek weet dat hulle met die liefde wat hulle vir hom gehad het, hulle goed van hul taak sou gekwyt het.” Lt.kol. Philani Nkwalase, woordvoerder van die Valke, het bevestig dat die Valke die ondersoek wel lei. “Maar dis ’n all-hands-on-deck-aanslag en word in same­werking met die AGU en misdaadintelligensie gedoen,” voeg Nkwalase by. “Ons werk dag en nag, nie net om ’n arrestasie uit te voer nie, maar ook vir ’n suksesvolle vervolging.” Luidens berigte is Kinnear se selfoon van 5 Mei tot 18 September meer as 2 000 keer getrack. Die ondersoekspan probeer uitvind watter toestel gebruik is om dit te doen. Genl.maj. André Lincoln, hoof van die AGU, se foon is meer as 40 keer getrack. As die polisie kan vasstel watter tipe toestel gebruik is, sal die inligting die net om die moordenaar ook nouer span. Colin Arendse, ’n gemeenskapsaktivis en fluitjieblaser, het Maandag in ’n ope brief aan Cele gesê enige misdadiger wat Kinnear al ooit ondersoek het – van die onderwêreld tot die polisiebestuur – kan sy killer wees. In sy brief noem Arendse ’n “skelm misdaadintelligensie-eenheid” wat Kinnear in 2019 by die polisiehoof en onafhanklike polisieondersoekdirektoraat (Opod) aangemeld het. Hy voeg by: “In ’n dossier van 59 bladsye het Kinnear verduidelik dat die eenheid ingemeng het met sy werk en dié van genl. Peter Jacobs en genl. Jeremy Vearey. “Die polisie het toe teen hom gedraai en hom eerder dissiplinêr verhoor en afskrifte van ál sy dossiere gemaak.” Arendse sê die dossiere was teen bendebase en high flyers, en “ons weet nou nog nie of die afskrifte buite die SAPD versprei is nie”. Kinnear was tot die sluipmoord op hom op die spoor van onderwêreld-figure wat die eienaars van besighede, koffiewinkels en klubs in die Kaap en Johannesburg protection fees gecharge het.