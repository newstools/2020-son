'N MAN van Durban, wat homself as burgemeester voorgedoen en 'n miljoen rand-tender aan 'n vrou beloof het, is die naweek gearresteer. Die 28-jarige man wou R200 000 vooraf hê in ruil vir die tender. Sy is ook die "pos" as burgemeestersvrou belowe as die transaksie beklink word. Kol. Thembeka Mbele, 'n polisiewoordvoerder, sê die vrou het agterdogtig begin raak en die polisie ingelig. Sy was volgens Mbele beveel om die geld in 'n plastieksak te sit en by 'n taxi rank vir verdere instruksiese te wag. "Die polisie het die verdagte gearresteer toe hy die geld ontvang het wat die vrou in 'n vullissak by die taxi rank moes los." Die man is van afdreiging aangekla en verskyn vandag in die Durbanse landdroshof.