MARCO Masotti se plan is om die Stormers-franchise op dieselfde vlak as sokker-reuse soos Liver­pool en Manchester United te bring. Masotti, wat aan die stuur van die Amerikaanse konsortium MVM Holdings is, beoog om as firma sowat R100 miljoen vir 51% in die sakevleuel van die Westelike Provinsie Rugbyunie te belê. Hierdie boorling van Amanzimtoti het gister uit New York aan Son gesê: “Waarom kan ons nie groot dink en dieStormers se brand soos ’n Liverpool of United maak nie? “Dit kan egter net gebeur as daar ’n paradigmaskuif gaan wees in die manier hoe almal daaroor dink.” Masotti sê hy het onlangs in ’n vergadering met 10 van die Stormers se senior spelers gevra of hulle soos die sokkerspan Boca Juniors in Argentinië wil wees wat spelers vir buitelandse markte ontwikkel of wil hê die Stormers moet soos Liverpool of Manchester United wees. “Die spelers het hul kommer uitgespreek oor hul finansiële sekuriteit en dié van die Kaapse franchise. “Ek het gesprekke gevoer met die vermaaklikheidsagentskap, Roc Nation en Legends, 'n maatskappy tussen die Yankees en die Cowboys. Hulle is bereid om saam te werk aan handelsmerke, bemarking, lokaalbedrywighede en tegnologie. “Ek het besprekings met Michael Yormark­, president van Roc Nation Record gehad. Yormark ondersteun die deal.” Volgens Masotti is die $6 miljoen (meer as R100 miljoen) ’n aanvank­like belegging net vir die eerste jaar. Hy het ook vir Zelt Marais, die president van die WP Rugbyunie, en die res van sy raad van ’n eksklusiwiteit-ooreenkoms vrygestel om met ander mense te onderhandel. “Ek is gelukkig dat alles in die openbaar moet wees sodat almal net die feite kan hê. As daar iemand anders is wat met ’n beter aanbod kom, sal ek nie in sy pad staan nie. “Ek sal selfs so ver gaan om ’n gesamentlike belegging te maak. My idee is om eerstens my eie geld na die tafel toe te bring. “Tweedens sal ek graag as ’n aandeelhouer kun­diges wil aanstel om die Stormers ’n sukses te maak. “Ál waarin ek belangstel, is dat die besigheidsplan suksesvol uitgevoer word deur ’n bekwame uitvoerende hoof. “Ons wil graag rugby gebruik as ’n platform om die gemeenskap en die klubs met kontantinspuitings van R25 000 en ’n maandelikse bedrag van R1 500 te bou. “Ek het van 20 Augustus af met Zelt begin onderhandel. Hulle is almal goeie mense, maar was nie baie gretig om die aanvanklike ooreenkoms te teken nie. “Ek dink dit was moeilik vir hulle omdat hulle deur die hele ervaring van die Investec deal gekom het. “Dit was iets nuuts vir hulle en dit het ook beteken dat hulle skielik beheer moet oorgee. Die realiteit is egter dat ek nie wil hê dat mense hul posisies of jobs moet verloor nie. “Daar is altyd ’n manier om almal te akkommodeer. Ek dink hulle het nooit die proses vertrou nie. “En noudat (Ebrahim) Rasool daar is, het dit dalk bygedra tot die huiwerigheid met die ooreenkoms. “Daar is baie goed wat ronddryf. Al wat ek kan doen, is om geduldig te wees en met soveel moontlik mense te praat. “Ek het byvoorbeeld met Allister Coetzee en Peter de Villiers gepraat. Ek praat vandag (gister) met Schalk Burger sr. “Ek wil net soveel moontlik leer en mense vertel wat die plan is.”