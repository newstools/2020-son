KAAPSE boks-aanhangers gaan op 27 November ’n “nuwe” Tian Fick sien. Só voorspel die promotor Jackie Brice vir sy toernooi wat in die Vibrant-saal in Ottery sal plaasvind. Fick boks dié aand teen Josh Pretorius om die vakante SA swaargewigtitel. Brice het in ’n ontmoeting met die Fick-kamp groot lof vir Fick se afrigter, Matt Leisching, gehad. “Ek wil Matt bedank dat hy na my raad geluister het en vir die harde werk wat hy ingesit het. “Tian se slaankrag en sy spoed het drasties verbeter. “Hy het geen amateur­rekord nie, maar is bloot ’n natural,” sê hy. In die hoofvoorgeveg boks Steve Kalakoda se blinknuwe swaargewig-ster, Ardi Ndembo. “Hy is een van Afrika se vondste en ek voorspel ’n blink toekoms vir hom. Sy handspoed en slaankrag is absoluut verstommend. “Amerikaanse promotors het my reeds gevra om hulle te laat weet wanneer hy vyf gevegte agter die rug het. “Hy sal daarna in Amerika gaan boks.” Een van die Oos-Kaap se opwindendste boksers, Athenkosi “The Viper” Plaatjies­, kry ook die kans om sy staal te wys. Aksie “Hy het ’n uitstaande amateur-rekord en het Suid-Afrika verskeie kere verteenwoordig,” sê Brice. Plaatjies maak dié aand sy beroepsdebuut onder die wakende oog van Emil Brice. Nog een van Kalakoda se swaargewigte, Juan Roux, sal ook in aksie wees.