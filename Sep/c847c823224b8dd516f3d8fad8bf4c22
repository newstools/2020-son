ONS het weer saam met bekendes in die vermaaklikheidsbedryf gepraat en hulle gevra wat Erfenisdag vir hulle beteken en hoe hulle die spesiale vakansiedag gaan vier.  ) Deirdre Jantjies, filmmaker: Erfenis is vir my die belangrikheid van stories vertel. Dit is die fondament van jou voormoederlike wortels. Die ryk DNS wat jy in jou liggaam dra. Die grasie van die taal wat jy spreek en die magtige krag in jou waarmee jou voorvaders praat. Ek vier Erfenismaand die jaar met ’n nuwe animasie-webwerf oor inheemse Khoekhoen- en San-verhale. Ek vertel stories oor my mense en vir my nasie sodat hulle trots kan wees op wie hulle is en waar hulle vandaan kom.  ) Frazer Barry, musikant: As ek dink aan my erfenis, dink ek aan my ma, my ouma en my susters – die matriargale stelsel het ’n groot rol gespeel in die behoud van ons kultuur. Ek dink aan Krotoa en Saartjie Baartman. Hulle was sterk vroue wat ’n belangrike rol gespeel het om ons land gesond te hou. Krotoa het ’n bloedbad afgeweer toe sy tussenganger was en haar veeltaligheid gebruik het om seker te maak die Nederlanders en die Khoi verstaan mekaar. Erfenis vir my is ’n innerlike ingesteldheid van ’n kulturele praktyk, soos om mededeelsaam te wees. Die Khoi het byvoorbeeld die Hollanders ontvang met goedgesindheid. Hulle is ontvang met dans en gesange. Hulle is gevoed en behandel met medisyne. Ek is lid van ’n organisasie in Kleinmond wat hulself beywer vir die inheemse mense. Ons gaan na die plek waar ons voorouers uitgesit is weens die Groepsgebiedewet. Daar gaan ons ’n walk of remembrance doen. Die stap word gedoen sodat ons nie vergeet waarvandaan ons voorouers kom nie.  ) Jarrad Ricketts, sanger: Erfenisdag is ’n tyd waarin ek reflekteer en dit onthou wat ons as land deurgemaak het. Dit is ’n tyd waarin ’n mens moet besef hoe ver ons ten spyte van uitdagings gekom het. Ons is ’n smeltpot van kulture, ’n pragtige Reën­boognasie met belangrike stories wat ons moet aanhou vertel. Die Jarrad Ricketts Foundation gaan vroeg Donderdag­oggend ’n voedingskema behartig. Daarna gaan ek optree by die Save District Six Museum, waar daar geld ingesamel word om te keer dat dié kulturele museum sy deure toemaak.  ) Celeste Matthews, aktrise: As families hou die Matthews-, Mentor-, Arendorff-, Eybers- en Van Reenen-afstammelinge ons family reu­nion in Wynberg Park. Dis ’n dag van saamwees en kennismaking met die jonger geslag. My erfenis is die samestelling en nalatenskap van my fisieke en nie-fisieke familielyne van voorouers aan beide vaders- en moederskant. Hierdie lyne hou my met trots geanker aan my familiename, ons Christe­like geloof, kulturele beginsels en jarelange tradisies. Dit bevestig my lewe en dié van al my afstammelinge. Dit lei my hele wese na my toekoms en alle toekomstige tradisies en godsdienstige praktyke waarin my erfenis as mens in sy geheel geanker voortbestaan.