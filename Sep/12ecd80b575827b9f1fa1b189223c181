DIT is neusie verby vir die Southern Kings wie in vrywillige likwidasie geplaas is. Die aankondiging is in 'n verklaring deur SA Rugby gemaak. Die raad SA Super Rugby (Edms.) Bpk, wat as die Southern Kings handel dryf, het die insolvente maatskappy in vrywillige likwidasie geplaas om die langtermyn finansiële toekoms van rugby in die Oostelike Provinsie te verseker. Die aandeelhouers - die Oostelike Provinsie Rugbyunie (EPRU) en SA Rugby - het die besluit geneem in die lig van 'n opgehoopte tekort van R55 miljoen, en met geen inkomste in die vooruitsig vir die res van 2020 nie. "Die feit is dat die Kings insolvent is, met aansienlike skuld en geen bates nie, en dit sou roekeloos van die direksie gewees het om voort te gaan om enige handel te dryf," sê Andre Rademan, voorsitter van die direksie. “Om te probeer voort gaan sou beteken dat daar verdere lenings van die OPRU gemaak moes word en dit sou bykomend wees tot die R45 miljoen wat die maatskappy reeds aan SA Rugby skuld. Mark Alexander, president van SA Rugby, sê: "Dit is moeilik om addisionele krediet aan 'n insolvente entiteit toe te ken op 'n tydstip waarop die rugbybedryf 'n besparing van R1,2 miljard moes probeer maak. “Die skuld wat die organisasie oor die jare heen opgebou het, is aansienlik en in die huidige klimaat was die enigste sekerheid dat dit sou groei. "Die lidmaatskap van SA Rugby het baie belê in die Kings-projek, maar dit is nou tyd vir 'n nuwe ondersoek na wat die geskikte en volhoubare weg vir rugby in die Oostelike Provinsie is.” SA Rugby het in Junie weer die eienaarskap van 'n 74% -aandeelhouding in die Kings hervat na die mislukking van die vorige eienaars - die Greatest Rugby Company in the Whole Wide World (GRC) - om kontraktuele verpligtinge ten opsigte van sy aankoop van die aandele na te kom. Die GRC het die aandeelhouding in Januarie 2019 verkry, maar kon nie die beloofde omkeerstrategie nakom nie. Die Kings se stryd om 'n volhoubare sakemodel te bou, het dit twee keer onder SA Rugby se bestuursbeheer laat val. Rademan het gesê: "Dit is tyd dat die rugbygemeenskap van die Oostelike Provinsie konsolideer en dinge probeer red. Na historiese finansiële probleme het ons daarin geslaag om 'n stewige basis by die EPRU te vestig, en ons kan van daardie platform af rugby in die streek bou." Rademan voeg by dat die besluit aan personeel en speler meegedeel is. "Dit is baie moeilike nuus om aan mense te gee en die direksie sou dit nie so wou hê nie. Maar sport is 'n besigheid en ons is in ongekende tye.  Daar was geen ander opsie nie."