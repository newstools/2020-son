DIE polisie in die Wes-Kaapse ondersoek ’n saak van beweerde poging tot ontvoering van ’n kind. Kapt. FC van Wyk, 'n polisiewoordvoerder, bevestig dat die skoolhoof van Kuilsrivier Primêr op Donderdag 17 September 'n klag van 'n poging van ontvoering van 'n leerder aangemeld het. In 'n brief aan ouers verduidelik die hoof dat "Gr. R-leerders soos die gebruik was omstreeks 12:30 op hul vervoer gewag het. 'n Vrou wat buite die skooldraad was het genoem sy kom haar kind haal maar kon die kind net by die voornaam identifiseer toe die onderwyser aan diens vir meer inligting vra. "Toe die onderwyser die kind vra het die kind genoem sy ken nie die vrou nie." In die tyd was die vrou op haar selfoon. Die hoof noem verder: "Die onderwyser het dadelik die kind se ma gekontak, om te hoor of iemand anders die kind optel en die ma het geantwoord nee en sy is alreeds self oppad." Volgens die hoof het die onderwysers terwyl die voorval plaasgevind het, heeltyd hul oog op die kinders gehou. Met die gewoel van ouers wat kinders optel het die vrou verdwyn en was sy nie teenwoordig wat die dogtertjie se ma daar aankom nie. Die hoof sê hulle is dankbaar vir die onderwyser se proaktiewe optrede en dat die voorval nie meer ernstige gevolge gehad het nie. Hy beklemtoon ook die reëls vir toestemming wanneer kinders opgetel word en lewer 'n pleidooi aan ouers om hul kinders te leer oor die moontlike gevare. - News24