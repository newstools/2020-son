HIERDIE is geen protesaksie nie. Só meen die uitvoerende burgemeester van die Knysna-munisipaliteit, Elrick van Aswegen. Dit volg nadat betogers van Hornlee Sondag die N2-snelweg afgesper het. Die betogings het opgevlam nadat die Red Ants Sondag­oggend shacks in Hornlee afgebreek het. Dit was in opdrag van die munisipaliteit. Ná die afbreek van hul shacks, het die inwoners ge­reageer deur winkels in Hornlee te plunder en die N2 af te sper. Veroordeel Volgens die mayor is een van die Red Ants-sekerheidsmaatskappy se beamptes in die chaos raakgeskiet. Gelukkig het hy ’n bulletproof vest aangehad en is nie ernstig beseer nie. Van Aswegen veroordeel die betogende inwoners in ’n persverklaring ten sterkste. Hy beskryf hulle as “wettelose, misdadige betogers”. Volgens hom sal die munisipaliteit nie “dié afskuwelike gedrag meer duld nie”. Van Aswegen bevestig verder dat die Red Ants-sekerheidsmaatskappy in opdrag van sy munisipaliteit opgetree het. “Die betrokke strukture is onwettig opgesit op ’n stuk grond wat nie aan die besetters behoort nie,” het hy verduidelik. Monitor Die N2-snelweg is heropen en die SAPD se eenheid vir openbare orde en provinsiale verkeersbeamptes monitor die gebied.