ENGELAND se kaptein, Owen Farrell, het vyf weke om aan sy tackle-tegniek te gaan werk voordat hy weer kan rugby speel. Farrell is Saterdag met ’n rooi kaart van die veld gestuur in sy klub, Sa­racens, se Premiership Rugby-stryd teen Wasps. Hy het die 18-jarige Wasps-speler Charlie Atkinson met ’n stywe arm teen die nek getref. Farrell sal nou Saracens se belangrike European Cup-kwarteindstryd teen Leinster van Ierland misloop, sowel as ander klubwedstryde. Dié losskakel, wat soms as binnesenter ingespan word, gaan wel weer be­skikbaar wees wanneer Engeland in Oktober en November in internasionale wedstryde in aksie is. Versagting Daar is Dinsdag deur Mike Hamlin, voorsitter op die onafhanklike paneel vir Farrell se tugverhoor, beslis dat Farrell se oortre­ding ernstig was en ’n “skorsing van tot 10 weke verdien”. Maar getuienis ter versagting deur Mark McCall (Saracens se direkteur van rugby), Eddie Jones (die Engeland-afrigter) en ’n cha­rity waarby Farrell betrokke is, het tot ’n straf van net vyf weke gelei. Farrell sal dus beskikbaar wees wanneer Engeland aan die einde van Oktober ’n Ses Nasies-wedstryd teen Italië speel. Die kaptein se skorsing kom op 5 Oktober tot ’n einde en hy sal dus ook vir Engeland se vriend­skaplike wedstryd teen die Britse Barbarians beskikbaar wees. Dít vind ’n week voor die kragmeting met Italië plaas. Intussen herstel Atkinson nog van Farrell se stywe arm. Hy het in die voorval harsingskudding opgedoen. – Reuters