'N KAAPSE egpaar en hul vriend is in 'n ernstige toestand in die hospitaal nadat hulle die naweek op hul plaas in Klipheuwel naby Durbanville aangeval is. Volgens Titanium Securitas Medical Response het hulle Saterdagoggend om 01:00 'n oproep oor die aanval ontvang. Met hul aankoms op die toneel, is drie volwassenes met ernstige koeëlwonde gevind. Volgens een van die slagoffers het hulle geslaap toe hulle wakker gemaak is deur minstens vier mans wat waardevolle items gesoek het. 'n Struweling het ontstaan en die aanvallers het op die egpaar begin skiet. Nog 'n manspersoon, wat in die huis geslaap het, het die huiseienaar probeer help en is in die bors geskiet. Die egpaar se seun kon dit regkry om deur die venster te ontsnap. Kapt. FC van Wyk, 'n polisiewoordvoerder, sê die aanvallers was met 'n rewolver, pangas en messe gewapen. Hulle het te voet met selfone en laptops gevlug. - News24  