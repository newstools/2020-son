DIE vier ontvoerders van ’n ses­jarige meisie is Donderdag in die Gautengse hooggeregshof gevonnis nadat hulle skuldig gepleit het. Tharina Human (28), die baasbrein agter die ontvoering, is tot effektief 10 jaar tronkstraf gevonnis. Losprys Die meisie is laas jaar in Vanderbijlpark voor haar skool uit haar ma se kar ontvoer. Haar ontvoerders het ’n losprys van R2 miljoen geëis, maar hulle het haar ná 19 uur vrygelaat toe die geld nie oorhandig is nie. Human was ’n gr. RR-onderwyseres by die kind se skool. Laetitia Nel (41) het effektief vyf jaar tronkstraf gekry vir haar aandeel in die ontvoering, Pieter van Zyl (51) agt jaar en Bafokeng Molemohi (24) sewe jaar. Salome Scheepers, die staatsaanklaer, het gesê die ontvoering het ’n impak op die kind se ouers se verhouding gehad omdat daar aanvanklik vermoed is dat die ma betrokke was by die ontvoering. Sy en Human was vriende. Scheepers sê die meisie se broer was veral getraumatiseerd omdat sy onderwyseres, vir wie hy lief was en gerespekteer het, agter die ontvoering gesit het. – TimesLive