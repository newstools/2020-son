DIE president van SA Rugby, Mark Alexander, het hulde gebring aan die ontslape voormalige slot van Boland en Saru Proteas-rugbyspan, Noel Klaasen. Klaasen is die afgelope naweek aan natuurlike oorsake dood. Hy was 66 jaar oud. Ná sy speeldae het Klaasen­ terug in die spel geploeg. Hy is later verkies tot voorsitter van die Delicious Rugbyklub in Ceres, vanwaar hy ook in die 1980’s gekies is om vir Boland te speel onder die vaandel van die voormalige nierassige Suid-Afrikaanse Rugbyunie (Saru). In 1988, met Klaasen as een van hul helde, het Boland die gesogte SA Beker die eerste keer in 35 jaar gewen. Hy het in meer as 150 wedstryde vir Boland gespeel. “Noel was letterlik en figuurlik ’n groot rugbyman,” sê Alexander. “Afgesien van sy prestasies as speler, waarvan daar baie was, het hy ’n onuitwisbare spoor in rugby gelaat en ’n groot rol gespeel op alle vlakke van die spel, veral op klubvlak in die Boland en in die ou nierassige Saru. Betekenisvolle “As onderwyser het hy die lewens van soveel jong mense aangeraak en hy sal vir altyd onthou word as ’n sterk pilaar in sy gemeenskap, ’n nederige man en ’n rolmodel. “Ons gedagtes en gebede is by sy vrou, Dawn, hul familie en vriende in hierdie tyd van rou,” sê Alexander. “Mag u vertroosting vind in die wonderlike herinneringe aan Noel se volle en betekenisvolle lewe.” Zelt Marais, president van WP Rugby, sê: “WP Rugby is hartseer oor die nuus van Noel Klaasen se heengaan. “Noel het ’n roemryke rugbyloopbaan gehad deurdat hy die nierassige Suid-Westelike Distrikte, Boland en Saru met trots verteenwoordig het en ’n voorbeeld was op sowel as van die veld. “Ons innige meegevoel met die Klaasen-familie en vriende. Ons vertrou dat die Almagtige die gesin sal vertroos in hierdie moeilike tyd van rou. “Mag Noel Klaasen se siel rus in die ewige vrede en die ewige lig oor hom skyn. God seën.” Klaasen se begrafnis vind Saterdag 12:00 vanuit sy huis in Ceres plaas. Die kerkdiens sal 13:00 by die Anglikaanse Kerk St. Andrew’s begin.