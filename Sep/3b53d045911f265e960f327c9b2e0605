DIE drie polisiebeamptes, wat in verband met Nathaniel Julies se moord aangekla is, se aansoek om borgtog is Maandag in die Protea-landdroshof geweier. Sers. Scorpion Simon Ndyalvane en konst. Caylene Whiteboy staan tereg op klagte van moord, regsverydeling, die besit van onwettige ammunisie en die afvuur van 'n vuurwapen in 'n openbare plek. Sers. Vorster Netshiongolo is as 'n medepligtige aangekla asook op klagte van regsverydeling en die besit van onwettige ammunisie. Landdros Malesela Mhango het in sy uitspraak gesê daar is 'n moontlikheid dat die verdagtes by die ondersoek sal inmeng. "Daar is 'n verdere moontlikheid dat as hulle op borgtog vrygelaat sal word, dat hulle met die staatsgetuies sal inmeng en hulle sal intimideer. "Hulle weet wie die staatsgetuies is. Van die staatsgetuies was teenwoordig in die polisievoertuig toe die oorledene doodgeskiet is. Die staat se saak teen die drie applikante is baie sterk." Mhango sê dit is ook moontlik dat Ndyalvane sy dreigemente, om Whiteboy te vermoor, sal uitvoer. "Die gemeenskap in Eldoradopark is kwaad oor die optrede van die applikante en eis antwoorde vir hoekom 'n onskuldige en ongewapende jong seun oodgeskiet is. "As hulle op borgtog vrygelaat word, het ek geen twyfel dat daar 'n moontlikheid is dat openbare vrede ontwrig kan word nie. Dit word gedemonstreer deur die vlak van woede deur die gemeenskap van Eldoradopark." Whiteboy het tydens die borgtogverhoor in 'n beëdigde verklaring erken sy het Julies geskiet, maar sê dit was op instruksie van Ndyalvane. Die twee polisiebeamptes het op die dag van die voorval 'n geparkeerde voertuig ondersoek. Hulle het op die eienaar gewag toe Julies twee keer na die voertuig gegaan het. Whiteboy sê om Julies af te skrik, is sy beveel om te skiet. Volgens haar het sy histeries begin raak toe sy besef het Julies is met skerp ammunisie geskiet omdat sy onder die indruk was dat die wapen met rubberkoeels gelaai is. Sy sê sy het vroeër dieselfde vuurwapen gebruik om betogers uiteen te dryf. 