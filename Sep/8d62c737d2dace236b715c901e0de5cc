ELLEN DeGeneres het askies gevra vir die toksiese werk­omstandighede daar by haar show. Ek het julle mos voorheen vertel dat mense gekla het oor seksuele wangedrag, rassisme en onaangename omstandighede by The Ellen DeGeneres Show. Weens dié klagtes is drie topvervaardigers in die pad gesteek wat glo bygedra het tot die toksiese toestande by die show. En nou het die 62-jarige komediant en aanbieder dié week in die eerste episode van haar 18de seisoen om verskoning gevra vir die duiwels­dinge wat reg onder haar neus gebeur het. Veranderinge “Ek wil jammer sê aan die mense wat hierdeur geraak is. “Ek weet ek is in ’n posisie van privilege en mag en ek besef dat dit met ’n verantwoordelikheid kom. So, ek vat verantwoordelikheid vir dit wat hier by my show gebeur.” Sy het bygevoeg dat haar show afskop met ’n nuwe hoofstuk en dat die nodige veranderinge aangebring is.