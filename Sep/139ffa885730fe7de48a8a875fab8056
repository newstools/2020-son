DIE huishulp wat daarvan beskuldig is dat sy betrokke is by die moord op 'n sakevrou en haar ma, het na hul dood 'n yskas as geskenk gekry. Lizette Deacon (55) en haar ma, Hettie (70), is onlangs met steekwonde en met hul hande vasgebind in die kattebak van hul motor langs 'n pad in Polokwane gevind. Sophy Mmako (51), die Deacons se huishulp, en Lazarus Mahlo (41), haar beweerde boyfriend, het Maandag in die hof verskyn. Hulle staan tereg op klagte van moord, roof met verswarende omstandighede en ontvoering. Hul medebeskuldigdes, Abibi Hamid en Casper Mudau, is in aanhouding tot en met hul volgende verskyning. Netwerk24 het berig dat familielede van die Deacons vir Mmako die yskas as geskenk gegee het vir haar jarelange diens aan die Deacons. Sy het hulle nog gehelp om die Deacons se besittings na die roudiens weg te pak. Mmako en Mahlo is egter albei verlede Vrydag gearresteer. Mmako het vir die afgelope 24 jaar as huishulp vir Hettie gewerk terwyl Mahlo by een van Lizette se Ocean Basket-takke gewerk het. - News24   