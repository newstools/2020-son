BRITTANJE en Amerika tel onder die lande wie se ontspanningsreisigers nie in Suid-Afrika toegelaat gaan word wanneer die land Donderdag sy grense heropen nie. Aaron Motsoaledi, minister van binnelandse sake, het Woensdag 'n lys van hoë-risiko lande bekend gemaak. Reisigers wat die land vir besigheid binnekom, word wel toegelaat. Ander lande op die lys is Indië, Ierland, Jamaika, Monaco, Rusland, Portugal, Switserland en Meksiko. Naledi Pandor, minister van internasionale betrekkinge en samewerking, het verduidelik dat hoë-risiko lande die landeis wie se infeksie- en sterftekoers aansienlik hoër as Suid-Afrika s'n is. Pandor sê die lys gaan elke twee weke hersien word. - TimesLive  