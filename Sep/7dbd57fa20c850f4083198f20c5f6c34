DIE Boulder Beach Penguins het Vrydag die Covid Cup op Nuweland gewen. Die Penguins was met 21-12 baas oor die Devils Peak Dassies in ’n oefenwedstryd in die skadu van Tafelberg. Al was dit slegs as ‘n oefenwedstryd beskou, was dit baie duidelik dat die spelers baie honger was om net weer rugby te speel. ’n Mens sou nooit kon sê dat van die spelers ses tot sewe maande buite aksie was nie. Die manne het verwoed onder mekaar ingeklim. Hulle het niks terruggehou by die kontakpunte en op die verdediging nie. Dit was ook verblydend om te sien hoe baie van die spelers nie geskroom het om hul vaardighede ten toon te stel deur met ’n paar deftige aangeë onder druk vorendag te kom nie. Die eerste drie van die game is deur Dan du Plessis gescore na uitstekende werk deur Angelo Davids op die linkervleuel. Davids het met deftige voetwerk twee manne aan sy binnekant geklop. Hy het goed met die buitesenter Rikus Pretorius gekombineer. Pretorius het sy sentermaat Du Plessis langs die kantlyn weggestuur. Siya Kolisi van die Dassies was net-net te laat met sy ankle tap om die groot senter te stuit. Die Dassies het na vyftig minute se spel hul eerste drie gescore na goeie ondersteunende spel van die nuweling voorspeler De Wet Marais. Nog ‘n jongeling Jason Alexander het hierna nog twee keer vir die Penguins agter die doellyn gaan kuier nadat die voorspelers van die Penguins die bal sterk gedra het. Die Dassies het die laaste sê met 'n laat drie gehad, maar die Penguins het hulle uiteindelik met drie drieë teenoor twee uitoorlê. John Dobson, afrigter, van die Stormers, sal tevrede met die vertoning van veral sy World Cup Bokke gewees het. Dit het gelyk asof almal die game sonder enige beserings oorleef het. Benewens Davids het van die jong spelers soos Tristan Leyds en Nama Xaba die oog gevang met voortreflike spel. Die Stormers kom nou volgende week teen die Lions in ’n warm-up game op Loftus Versfeld in Pretoria te staan. Boulders Beach Penguins: Steven Kitshoff, Scarra Ntubeni, Neethling Fouche, Salmaan Moerat, Chris van Zyl, Nama Xaba, Ernst van Rhyn, Juarno Augustus, Herschel Jantjies, Damian Willemse, Angelo Davids, Rikus Pretorius, Dan du Plessis, Leolin Zas, Tristan Leyds, Dian Bleuler, Jason Alexander, Frans Malherbe, Ben-Jason Dixon, Simon Muller, Matthew Cordy, Thomas Bursey, Christopher Schreuder, Siba Xamlashe, Brendan Venter, Mnombo Zwellendaba, Kade Wolhuter Devil’s Peak Dassies: Leon Lyons, Bongi Mbonambi, Sazi Sandi, David Meihuizen, JD Schickerling, Siya Kolisi, Hannes Gouws, Jaco Coetzee, Godlen Masimla, Tim Swiel, Seabelo Senatla, Cornel Smit, Matt More, Sihle Njezula, Warrick Gelant, Kwenzo Blose, Josh Muller, Lee-Marvin Mazibuko, Dylan de Leeuw, De Wet Marais, Jarrod Taylor, Paul de Wet, Juan Mostert, Abner van Reenen, Lyle Hendricks, Michal Hazner, .Ryno Eksteen