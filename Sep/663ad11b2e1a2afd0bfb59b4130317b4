DIE Springbokke kan met bietjie minder as twee maande se voorbereiding vir vanjaar se Rugby Championship-kompetisie gereed wees. Die Bokke, All Blacks (Nieu-Seeland), Poemas (Argentinië) en Wallabies (Australië) gaan vanaf 7 November aan die Rugby Championship (in Australië) meeding. Sanzaar, beheerliggaam vir dié vierhoekige Suidelike halfrond-kompetisie, het Vrydag aangekondig dat Australië die gepaste vasteland is om dit aan te bied. Die wêreldkampioene – ná laas jaar se verowering van die Webb Ellis-trofee in Japan – bevind hulself in ‘n moeilike situasie. Ofskoon van hul Europese gebaseerde spelers reeds begin rugby speel het, gaan spelers wat in Suid-Afrika gebaseer is eers vanaf Oktober weer kan begin rugby speel. Bokke by Japannese klubs gekontrakteer, wag ook nog om te hoor wanneer rugby in dié land weer gespeel sal word. Dit plaas Jacques Nienanber, Springbokafrigter, sy bestuurspan en spelers in ‘n moelike situasie om vir die Rugby Championship gereed te wees.SA Rugby is ook kontraktueel daartoe verbind om aan die Rugby Championship deel te neem, aangesien uitsaairegte ter sprake is en hy massiewe verliese kan lei. Niemand wil ook sien hoe ‘n halfgebakte Springbokspan op hul baadjies kry teen Nieu-Seeland en Australië, wie se spelers onderskeidelik nou al vier en drie maande lank aktief by die speel van kompeterende rugby betrokke is. Daar doen al reeds verskeie vrese die ronde dat ‘n herhaling van massiewe Bok-nederlae van 2016 en 2017 verwagte is. Maar tussendeur al die warboel van onsekerheid is daar ‘n oplossing vir hoe die Bokke slaggereed vir dié vierhoekige reeks kan opdaag. Volgens Paul Treu, hoofafrigter van die Universiteit van Wes-Kaapland se rugbyspan en voormalige afrigter van die Springboksewesspan, gaan dit belangrik wees om tussen nou en wanneer die Bokke na Australië moet vertrek, verskeie belyningskampe te hou. Treu het aan Son gesê: “Dit is ’n moeilike situasie, want SA Rugby het die geld broodnodig. “Oorsese spelers is goed genoeg om die kern van die span te vorm. Dit gaan maar net ’n kwessie wees van watter strategie die beste resultate gaan oplewer.” Daarom stel hy voor die Bok-bestuur hou belyningskampe oor drie dae (Maandag tot Woensdag). “Die spelers kan dan ná die derde dag vrygestel word om vir hul franchises of provinsies te gaan speel (in volgende maand se beplande kompetisie). “Alignment is belangrik en so ook wedstrydfiksheid. Dit bereik albei doele. “Dit gaan nou wel nie goed wees vir unies en franchises nie, maar dit gaan nou oor die Bokke en hoe daar seker gemaak word hulle is gereed vir ’n uitdagende kompetisie,” het Treu gesê. Intussen het SA Rugby die besluit van Sanzaar oor waar die Rugby Championship gaan plaasvind verwelkom. Jurie Roux, SA Rugby se uitvoernede hoof, het egter benadruk dat daar nog geen waarborge is dat die Bokke daaraan gaan kan deelneem nie. “Ons is gretig om die Bokke te sien speel  maar daar is nog ’n hele paar strykelblokke wat ons uit die weg moet ruim. Dit sal in die komende weke aangespreek word,” het hy gesê. Van die strykelblokke is die SA regering se beperkings vir die speel van internasionale sport, terwyl kwessies rondom hoëprestasie en spelerswelsyn ook in ag geneem moet word. 