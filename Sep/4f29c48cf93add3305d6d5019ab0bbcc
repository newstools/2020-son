LEE Jacobs van die Paarl is dankbaar vir baie dinge in sy lewe en vir diegene wat hom ondersteun. Hy is tans een van die top-15-finaliste in die Mnr. Suid-Afrika-kompetisie. Hy vertel: “Ek is dankbaar vir die gawes wat God aan my toevertrou het. Ek is ook dankbaar dat ek ’n verskil in my gemeenskap kan maak.” Dié jong man sê die lockdown het ’n groot impak op hom as mens gehad. “Die lockdown was vir my ’n blessing in disguise. Dit het my tyd gegee om nader aan my familie te wees en die klein dingetjies te waardeer. “Dinge het in ’n oogwink verander en ons moes vinnig gewoond raak aan die nuwe norm. “Ek het geleer dat ons niks in die lewe as vanselfsprekend moet aanvaar nie.” Lee sê die kwessie van geslagsgebaseerde geweld lê hom baie na die hart. Inspireer “Ek is sterk gekant teen die geweld teen ons vroue en kinders. Hulle verdien om met respek behandel te word. Ons moeders is die hartklop van die nasie.” Lee se familie inspireer hom. “My rolmodelle is my ooms en my familie wat uit moeilike omstandighede uitgestyg het en sodoende ’n sukses van hul lewe gemaak het.” Hy deel ook ’n kort bemoediging met ons: “Ek glo jy is nooit te jonk om jou drome waar te maak nie en nooit te oud om nuwe drome te droom nie. “Jy is goed genoeg en jy het ál die potensiaal om jou wildste drome te bereik. “Gelyke geleenthede en hulp is daar, jy moet dit net soek en vra.”