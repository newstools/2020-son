MOTORISTE kan hul gereed maak vir 'n styging in die petrolprys. Die departement van minerale hulpbronne en erngie het Maandag die maandelikse brandstofprysaanpassings vir September aangekondig. Vanaf Woensdag 2 September sal jy 1 sent per liter meer betaal vir petrol, terwyl diesel 21 sent per liter minder kos en paraffien 26 sent minder. Onder die redes vir die aanpassing is 'n styging in die kleinhandelprys van alle grade petrol om die jaarlikse loonverhoging van personeel te akkommodeer. Volgens die minister van minerale hulpbronne en energie, Gwede Mantashe, is die swakker rand/doller-wisselkoers een van die ander redes, asook 'n klein styging in die gemiddelde prys van brent ru-olie.  