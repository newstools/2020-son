CALITZDORP. – Bergsig se mense kook van woede oor ’n liederlike dumping site waar vuil kimbies die wêreld vol lê. Soos een inwoner dit opsom: “Dis mos nou om f*kk*l te dink van die mense van Bergsig ...” Só vaar teleurgestelde inwoners uit nadat ’n berg gebruikte kimbies en sani­têre doekies naby hul woonbuurt in ’n oop stuk veld gedump is. Dirk Abrahams, wat oor die betrokke stuk veld na sy werk in Wesoewer moet stap, kla: “Dis om van naar te raak. Dit stink. “Daai gemors is met ’n lorrie hier gedump.” Gevaar Die inwoners bespiegel nou of dit dalk iewers deur die munisipaliteit uit ’n verstopte mangat gehaal en toe daar gedump is. Die gesondheid van kinders wat gereeld daar verby loop, kan in gevaar gestel word indien dit nie spoedig verwyder word nie. Kakie Willemse kla: “Hoekom dan hier dump? Ek wil na die raad se kantore gaan. “Ons kan nie die dorp nóg vuiler maak nie. “Dis corona-tyd en mense kan siek raak as die vlieë daar kom sit en na die huise vlieg met die kieme. “Wie se gemors is dit? Ons soek antwoorde.” Ondersoek Son het die saak na die raadskantore verwys om toe te sien dat die berg gemors verwyder word. Reggie Timmie, kantoorbestuurder, het belowe om ondersoek in te stel. Hy sê: “Ek is regtig teleurgesteld in die persoon wat dit gedoen het. “Dít terwyl ons nou alles in die stryd werp om die dorp weer netjies te kry.”