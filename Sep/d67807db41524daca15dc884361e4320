SIYA Kolisi glo volgende week se Springbok Showdown op Nuweland is dalk die naaste wat hulle aan toetsrugby sal kom. Dié Springbok- en Stormers-kaptein is een van 50 van die land se voorste rugbyspelers wat mekaar volgende week in die skadu van Tafelberg in die Groen span en Goue span in ’n Springbok-proefwedstryd die stryd gaan aansê. Kolisi het ná die Stormers se oorwinning met 34-21 oor die Lions in ’n Super Fan-kragmeting op Loftus Versfeld in Pretoria gesê: “Ja, ons weet nog nie wat verder vanjaar vir ons voorlê nie en dit (die game op Nuweland) is dalk die naaste wat ons vanjaar aan toetsrugby gaan kom. “Die afrigters wil waarskynlik die game gebruik om te sien waar almal tans staan. “Ek dink dit gaan amazing wees, want dit is iets wat ons nog nie voorheen gesien het nie. “Dit is ook goed in die opsig dat ons almal weer ’n kans gaan kry om teen die beste spelers in die land sake uit te spook. Ek sien dus regtig baie uit daarna.” Saterdag se game teen die Lions was Kolisi se eerste een in sowat sewe maande nadat hy in die eerste Superrugby-kragmeting van die jaar teen die Hurricanes op Nuweland ’n kniebesering opgedoen het. Dit was dus verstaanbaar dat hy ’n ruk gaan neem om wedstrydfiks te word. “Op die oomblik voel my liggaam nie te sleg nie. Dit is net my longe wat pla. “Ek was agterna nog ’n bietjie uitasem in die kleedkamer en ek sal môre dalk ’n bietjie seer wees.” Volgens John Dobson gaan hy nou sy hele span vandeesweek vir hierdie game op Nuweland moet afstaan. Daar was geen ernstige beserings in die game teen die Lions nie. Dobson sê die vleuel Seabelo Senatla is vroeg as voorsorgmaatreël van die veld gehaal omdat hy ’n dyspier “getweak” het. “Ek dink dis great vir ons spelers om by volgende week se game betrokke te wees,” het Dobson gesê. “Die res van ons manne sal vandeesweek teen ons o. 21-span kan oefen. “Dan het ons twee weke om ons reg te ruk vir die eerste game omdat ons die daaropvolgende week ’n loslootjie gehad het. “Daar is ’n paar aspekte van ons spel waaraan ons graag sal wil werk. “Hopelik kry ons nie volgende week enige beserings nie,” het hy bygevoeg.