OUDTSHOORN. – Heinrich Booysen het David Samp­son die aand van 28 Februarie 2016 in Smartie Town doodgesteek. Booysen het ’n bekentenis daaroor afgelê en gesê hy het Sampson een keer met ’n mes gesteek. Daarvoor het hy 15 jaar tronkstraf gekry. Volgens hom was hy in ’n dobbelpoel waarin hy ál sy geld verloor het, en Sampson en nog drie mans het hom later aangerand. Hy het weggekom en ’n mes by die huis gaan haal om hulle te konfronteer en skrik te maak. Iemand het hom met ’n spanhoutjie geslaan en hy het een van hulle raakgesteek. Hy het die volgende dag verneem Sampson is dood en het hom aan die polisie oorgegee. Opsetlik Die slagoffer se moeder, Sanna, het getuig sy het haar geliefde seun verloor en kan sy dood nie verwerk nie. Volgens Booysen se regshulpprokureur, Wenzel Botha, kan daar nie gesê word dat hy die moord opsetlik gepleeg het nie. Sy bekentenis is ook net ’n weergawe van wat die aand gebeur het, het Botha aangevoer, en die staat maak staat op omstandigheidsgetuienis. Streeklanddros Ntisoki Moni het bevind Booysen het wel bedoel om moord te pleeg en het die reg in eie hand geneem. Hy is spesiaal huis toe om ’n mes te gaan haal. Sy weergawe word dus verwerp, het Moni beslis en bygevoeg: “Moorde is ’n probleem in Oudtshoorn.”