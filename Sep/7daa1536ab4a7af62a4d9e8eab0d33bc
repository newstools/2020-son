SIYA Kolisi, kaptein van die Stormers, en sy span is trots om die Run Your City Series (RYCS) te ondersteun. Dié virtuele wedloop gaan Donderdag, op Erfenisdag, plaasvind en begin reeds 06:30. Deelnemers het tot 12:00 om dit te voltooi. Kolisi het gister oor die wedloop gesê: “Dit is fantasties om te sien dat ons titelborg, DHL, so ’n goeie doel ondersteun. Dit moedig mense aan om aktief te wees deur die Run Your City Series Heritage Day Virtual Run. Mal “Hulle maak ook voorsiening vir minderbevoorregtes deur die Shoe Drive-veldtog.” Met dié veldtog kan mense hardloopskoene aan die verskillende liefdadigheidsorganisasies skenk. “Ons is mal daaroor dat die Run Your City-reeks op Nasionale Erfenisdag steeds virtueel gaan plaasvind,” het Megan Collinicos van DHL gesê. “Die laaste paar maande was daar mos geen sportgebeurtenisse op die kalender nie. Dit is dus iets baie opwindends om na te kan uitsien, waar jy die krag van digitale verbindings kan benut. “Vanjaar wou ons ’n spesiale verskil maak deur ons vennootskap. “Met hierdie veldtog is ons baie trots om ons rol te speel in die ondersteuning van die liefdadigheidsorganisasies wat met die wedloop verband hou.” “Alle deelnemers aan die Virtual Run ontvang ’n DHL-boks in hul wedloop-pakkies. “Die boks is perfek om ’n paar hardloopskoene wat nie meer gebruik word nie aan iemand in nood te skenk. “Jy kan jou DHL-boks met ’n paar van jou geliefde hardloopskoene voor 5 Oktober 2020 by enige DHL-tak los. “Wanneer die skoene afgelewer word, ontvang hardlopers ’n 20%-afslagbewys om die boks na enige bestemming in die wêreld te stuur. “DHL kan dit ook by liefdadigheidsorganisasies aflewer wat aan die wedloop deelneem.” Afstand Die Stormers-slot Chris van Zyl het gesê dat die span graag wil sien dat sy fans hom ondersteun vir die virtuele wedloop en die veldtog om hardloop­skoene uit te deel. “Dit is ’n uitstekende manier vir mense om bymekaar te kom terwyl hulle sosiale afstand hou. “Ons sal graag wil sien dat ons getroue ondersteuners die entoesiasme toon waarvoor hulle bekend is. Ons moedig almal aan om aan die virtuele wedloop deel te neem en hul ou skoene te skenk aan diegene wat dit nodig het,” het hy gesê.