BETROUBARE en volhoubare energieverskaffing is uiters belangrik om die ekonomie te groei en beleggings te lok, sê pres. Cyril Ramaphosa in sy jonste nuusbrief. Ramaphosa sê daarom is dit belangrik dat opwekkapasiteit vinnig en aansienlik vermeerder word. Sedert die staatsrede in Februarie is ministeriële bepalings in die staatskoerant gepubliseer wat die ontwikkeling van meer as 11 800 MW van bykomende opwekking moontlik maak. Die bykomende krag gaan uit sonpanele, wind, gas en steenkool opgemaak word. "Meer belangrik in 'n tyd waar kragverskaffing erg onder druk is, gaan voorkeur gegee word aan nuwe opwekprojekte wat so gou moontlik deel van die kragnetwerk kan word," sê Ramaphosa. Ramaphosa sê betroubare, versekerde en bekostigbare verskaffing van energie is die lewensaar van die ekonomie. "As deel van regulasiehervormings gaan wysigings aan regulasies in die staatskoerant gepubliseer word wat munisipaliteite sal toelaat om krag van onafhanklike verskaffers te bekom. "Die hervormingsproses is 'n belangrike deel om ons staatsondernemings te stabiliseer. In dié verband werk ons daaraan om Eskom se bedryfsvermoeë te herstel en om dit te herstruktureer om die manier fundamenteel te verander vir hoe krag in die land opgewek en verskaf word. "Ons visie is om Suid-Afrika deur 'n eenvoudige oorgang te lei wat sal verseker dat so veel mense moontlik sal baatvind uit die belegging, groei en werkskepping deur ons kragopwekkapasiteit uit te brei." Ramaphosa sê daar word vordering gemaak om die uitdagings te oorkom wat Eskom die afgelope paar jaar in die gesig staar.