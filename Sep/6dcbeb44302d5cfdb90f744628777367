STUDENTE van die Kaapse Skiereiland-Universiteit vir Tegnologie (CPUT) is sonder verblyf gelaat nadat hulle dié week uit die koshuis gesit is. Die bestuur van die South Point Orchard-koshuis in Bellville het Sondagoggend private sekuriteitsbeamptes gehuur om studente in die vroeë oggendure uit hul kamers te sit. Die studente het omstreeks 04:00 met hul besittings, soos klere en meubels, op die sypaadjies gesit –sonder alternatiewe blyplek. Aseza Mayaphi, een van die studente-aktiviste, sê die studente is geteiken omdat hulle hul stem dik gemaak het rakende hul lewens­omstandighede. Mayaphi sê: “Beide South Point Orchard en CPUT het dit hul mandaat gemaak om die menswaardigheid van swart studente af te breek. “Die studente word uitgesit omdat hulle hul besorgdheid uitgedruk het wat basies handel oor die gebrek aan diens­lewering. “As studente hul besorgdheid uitspreek, val hul trane net op die grond en die bestuur van South Point Orchard sit liewer die polisie en private sekuriteitsbeamptes op hulle.” ’n CPUT-woordvoerder, Lauren Kansley, het bevestig die universiteitsower­hede is bewus van die uitsettings. “Dié uitsettings moet egter in konteks beskou word,” sê sy. Ondersteun Kansley verduidelik verder: “Verskeie bewerings is teen die studente gemaak, soos dat hulle betrokke is by kriminele aktiwiteite soos brandstigting, kwaadwillige saakbeskadiging, openbare geweld en die ontwrigting van werksaamhede by die koshuis. “Geen kriminele gedrag word aangemoedig nie en ons ondersteun die private koshuis se reg om regstappe te doen.”