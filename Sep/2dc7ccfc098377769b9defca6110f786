DIT was Saterdag plek-plek ’n bewerasie en amperse paniek toe die skuddings van ’n aardbewing in die Moederstad gevoel kon word. Sondagoggend net ná 09:00 was daar nóg ’n tremor wat gevoel is. In die sosiale media het talle gebruikers, veral in die Bloubergstrand-omgewing, genoem hulle kon die tremor voel. Suid-Afrika se Raad vir Geowetenskap (CGS) het bevestig ’n tweede tremor is Sondagoggend omstreeks 09:12 in Kaapstad gevoel. Die aardbewing het 2,3 op die Richterskaal geregistreer, soos deur die Suid-Afrikaanse Seismograaf-netwerk aangeteken. Luidens hul verklaring het dit in die noordelike voorstede sowat 6 km noord van Durbanville plaasgevind. Daar is berigte van inwoners in die Kaapse omgewing wat die skudding ervaar het, hoewel nie so wydverspreid soos die een van Saterdagaand nie. Saterdagaand se aardbewing het na bewering sowat 1 600 km suidwes van Suid-Afrika op ’n diepte van 10 km ontstaan. Teen laat Saterdagaand was daar geen beserings of enige skade aangemeld nie en ook geen tsoenami-waarskuwings is uitgereik nie. Volgens die Raad vir Geowetenskap lê die verskil tussen ’n aardbewing en ’n aardskudding in die omvang van die gebeurtenis. Binne die Suid-Afrikaanse konteks word ’n seismiese gebeurtenis met ’n sterkte laer as 4,0 op die Richterskaal as ’n bewing beskou. Die minister van plaaslike regering, omgewingsake en ontwikkelingsbeplanning, Anton Bredell, sê hierdie onlangse seismiese aktiwiteite in Kaapstad is geen rede tot paniek nie. Bredell sê die Koeberg-kernkragsentrale, wat die grootste gevaar vir seismiese aktiwiteite sou bied, is gebou om erge seismiese aktiwiteite te weerstaan. Dit is onder meer op skokbrekers gebou.