HY IS deesdae so dik vir die Demokratiese Alliansie dat hy nie eens snags in ’n T-shirt van die DA kan slaap nie. John
 Moodey, eertydse DA-partyleier in Gauteng, het Woensdag nie sy woorde 
gemince toe hy aangekondig het hy bedank uit die party nie. Moodey
 was beslis nie in ’n goeie mood nie toe hy op ’n 
mediakonferensie vanaf sy huis sy besluit bekendgemaak het. Hy het gesê hy voel nie meer gemaklik in die DA nie en kan hom nie langer verdedig teen al die uitlatings teen hom nie. Moodey het ook uitgevaar oor die party se stilte oor Helen Zille, oud-partyleier, se omstrede twiets. Voor sy bedanking was hy nog in die wedloop om partyleier te word. Ondermyn “Ek is baie hartseer, voel ongemaklik en kan die DA nie meer my tuiste noem nie. “Om aan te bly ter wille van ’n salaris is nie ’n opsie nie,” het Moodey gesê. Hy
 verduidelik die moeilikheid het reeds in 2017 binne die DA begin broei 
toe daar aksies was om die voormalige DA-leier Mmusi Maimane te 
ondermyn. Hy het ook bevestig die DA het ’n rits klagte teen hom 
gelê, maar sê hy het nog nie die betrokke klagstaat gesien nie, hoewel 
hy al voorsien is van ’n datum vir sy hofverskyning. In ’n kort verklaring betreur die DA Moodey se besluit om te bedank en beskryf dit as “onnodig”. Refiloe Nt’sekhe, DA-woordvoerder, en Mike Moriarty, LP en Gautengse DA-voorsitter, meen Moodey maak ’n fout. Hulle beweer ook Moodey speel nou die rassekaart om die dissiplinêre proses vry te spring wat teen hom ingestel is. – News24