DIE Pretoria-landdroshof gaan vanoggend gepak wees wanneer 42 mense, insluitend 22 polisiebeamptes, by die beskuldigdebank moet inskuif. Die 42 staan tereg op klagte van korrupsie, bedrog, geldwassery, diefstal en meineed. Die klagte hou verband met onreëlmatighede in 'n tender van R56 miljoen om kenmerke op polisievoertuie aan te bring. Verskeie arrestasies is uitgevoer sedert genl. Khehla Sitole, nasionale kommissaris, in 2018 'n span saamgestel het om bewerings van tenderonreëlmatighede in die polisie se eenheid vir aanvoerkettingbestuur te ondersoek. 'n Luitenant-kolonel van dié eenheid in Silverton is een van die gearresteerdes. Sitole bedank in 'n verklaring die polisie se teenkorrupsie-eenheid se werk om misdade binne die polisie uit te roei. "Ons is trots op die manier hoe die saak nou 'n gevorderde stadium bereik het," sê hy. Hy hoop ook die arrestasies en hofsaak dien as afskrikmiddel vir dié wat deel daarvan is om staatskoffers te plunder. 