DIE dinge wat die Springbokvleuel Cheslin Kolbe op ’n rugbyveld kan doen, het geen einde nie. Die vleuel was gister weer op sy stukke deur twee drieë te gaan druk in sy Franse klubspan, Toulouse, se sege oor Ulster. Toulouse het Ulster met 36-8 geklop om deur te dring na die semi’s van die Europese Kampioenskapsbeker. Kolbe se drieë was twee van die groot hoogtepunte van die kragmeting toe hy Ulster se Ierse internasionale vleuel Jacob Stockdale soos ’n amateur laat lyk het. Kolbe het met sy kenmerkende aftrapwerk Stockdale en ander Ulster-verdedigers na wind laat gryp. Die boorling van Kraaifontein is tans vir die Toulouse-span van sulke onskatbare waarde dat hy by afskoppe sommer as ’n ontvanger gebruik word. En diegene wat aanhou glo dat kleiner manne deur groter eweknieë oordonder word, kan maar gerus ’n replay van gister se wedstryd kyk. Hulle kan dan self sien hoe Kolbe ’n verdediger soos ’n wafferse Jonah Lomu met die hand afstamp en op sy agterent laat sit. Toulouse pak die wenner van gister se ander kwarteindstryd tussen Exeter Chiefs en Northampton Saints. Die wenner van dié kragmeting was teen druktyd nog nie bekend nie. In die Kampioenskaps­beker se reeds bevestigde halfeindstryd kom die verdedigende kampioenspan, Saracens, teen Racing 92 te staan.