KYKIE, local is lekke’ en dié Saterdag het selfs my lekke’ lekke’ gekry toe die deelnemers aan Maak My Famous (MMF) lekke’ eg Suid-Afrikaanse songs gedoen het. Dis mos hoe ’n mens Erfenismaand afskop! Dit was ’n fees toe die top-sewe hul eie spin op treffers van gewilde SA kunstenaars soos Freshlyground, Karen Zoid, Craig Lucas en die gospelsanger Neville D doen. Ek jok nie; ek het kliphard saamgesing toe Spinksie haar weergawe doen van Karen Zoid en Francois van Coke se “Toe Vind Ek Jou”. Die Rawsonville-rapper Reggie B het my hart warm laat klop met sy weergawe van Neville D se “Die Here Is Kwaai”. Ek het so lekker gelag vir sy akkeltjies, veral toe hy daai baadjie soos ’n wafferse pastoor agtertoe gooi. Ek het Sondag gesien Neville D is so beïndruk met die performance dat hy die song weer wil opneem – saam met Rotas The Rapper, wat uit die MMF-kompetisie, is en die einste Reggie B. My hoogtepunt was toe Nicoleen die bekroonde sangeres Amanda Black se hit “Amazulu” doen. Nie net het Nicoleen al daai hoë note uitstekend gehit nie, sy’t daai Xhosa-woorde goed onder die knie gekry. Die MMF-mentors, Alistair Izobell, Charlton Daniels, Nur Abrahams en Rushney Ferguson, het die Trots Suid-Afrikaanse aand afgesluit met ’n Johnny Clegg tribute. Die MMF-baasbrein en aanbieder, Emo Adams, het toe aangekondig dat nie een van die deelnemers hierdie week huis toe gaan nie. Hulle gaan gevolglik hierdie Saterdag twee deelnemers huis toe stuur om by die top-vyf uit te kom. Rig Maar julle, ek het nog lekker nuus! Ons gaan volgende week by die MMF-huis inloer en saam met die deelnemers gesels oor hul reis tot dusver. Laat weet ons in die sosiale media saam met wie jy wil hê ons moet praat en watter vrae ons aan hulle moet rig.