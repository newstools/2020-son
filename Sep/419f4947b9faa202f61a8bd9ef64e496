DAAR word gesê dat ’n pelgrimstog by jou voordeur begin. Vir Erns Grundling het dit by die Camino de Santiago in Spanje begin. Later het hy Japan gaan verken in die tweede seisoen van Elders, wat in April vanjaar met ’n Safta vir Beste Leefstylprogram bekroon is. En nou, in die derde seisoen, het hy in die wye Kaap gaan voetslaan. Die reeks is in Junie verfilm met die aanvang van vlak 3 van inperking – ’n faktor wat deel van die span se beplanning moes wees. “Die grootste uitdaging met die maak van die reeks was om gesond te bly,” sê Erns. “Ons moes oor langer as drie weke en meer as 300 km op die pad tussen my huis in Kaapstad en die vuurtoring by Agulhas alles doen om nie siek te word nie. “Die pre-produksie is reeds op vlak 4 gedoen en daar was geweldige onsekerheid oor soveel aspekte van die produksie – van afsprake met die gaste tot akkommodasie. “Gelukkig het alles ten goede uitgewerk en ons is met hartlikheid en gasvryheid oorlaai. Ons het op 1 Junie, dag een van vlak 3, begin skiet en dadelik besef mense is uitgehonger vir gesels.” Gaste, wat bekendes soos Dana Snyman, Kabous Meiring, Dave Pepler, Hemelbesem, Duane Vermeulen en Lynelle Kenned insluit, wys almal gesig in die nuwe reeks. Elders word van 30 September 20:00 op kyk­NET (DStv-kanaal 144) uitgesaai. Die reeks bestaan uit 13 episodes.