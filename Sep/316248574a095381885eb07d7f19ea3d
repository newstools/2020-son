’N GROEP gewese gevangenes is vasbeslote om die jeug van Kraaifontein van ondergang te red. Die groepie mans wat hul lewe in die gevangenis verander het, is vasbeslote om ook jong mense se lewens te verander. Volgens Eon Adams (40) van die Nation Shaking Revealing Reformers het hulle laas naweek ’n geseënde kerkdiens gehou ter nagedagtenis aan die drie mense wat in Kraaifontein in bendegeweld doodgeskiet is. Hy was vir 10 jaar in die gevangenis en het in 2016 uit die tronk gekom. Adams sê hy is al vyf jaar skoon van drugs en hy’s nie meer by bendes betrokke nie. Adams vertel: “Ek was lid van ’n bende en het in die tronk beland vir verskeie misdade. “Ek was ook verslaaf aan drugs. “Ek het my lewe by ’n kerkdiens in die tronk verander. “Ek het my toe nog nie bekeer nie en net my mindset verander. Bemoedig “Toe ek uit die tronk kom, het ek vir ses maande na ’n geestelike rehabilitasiesentrum gegaan. “Daar het ek my lewe heeltemal verander. “Nou is dit my werk om jong mense te bemoedig en na die Here te lei. Ek wil nie hê hulle moet dieselfde foute as ek maak nie.” Die kerkgroep beoog om verskeie opelug-dienste in die area te hou.