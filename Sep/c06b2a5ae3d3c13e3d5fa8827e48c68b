MANCHESTER City se winger Riyad Mahrez en defender Aymeric Laporte is albei positief getoets vir Covid-19. Die Algeryn Mahrez en die Fransman Laporte sal hulle ingevolge die Britse regering en die Premierliga-reëls en -protokolle vir die volgende 10 dae moet isoleer en hulle sal geen oefensessies kan bywoon nie. Nie een van hulle sal beskikbaar wees vir hul onderskeie lande nie. Die duo van City toon tans geen simptome nie, maar sal steeds die nodige voorsorgmaatreëls moet tref. City het gesê die 29-jarige Mahrez en 26-jarige Laporte het geen simptome getoon toe hulle nog onlangs vir die klub in aksie was nie. Veilig “Almal by die klub wens Riyad en Aymeric ’n spoedige herstel toe voor hul terugkeer na oefening vir die nuwe seisoen,” lui ’n City-verklaring. Mahrez het op sy beurt getwiet: “Dankie vir al die mooi boodskappe. Dit gaan goed met my. Bly veilig en kyk mooi na julself.” Laporte het ook sy dankbaarheid uitgespreek oor die ondersteuning van City se fans: “Alles verloop so goed soos dit kan. “Ek volg alle protokolle vir die volgende paar dae en sal binnekort terug wees. Bly veilig.” Die Cityzens pak Wolves op 21 September in hul eerste wedstryd van die nuwe Premierliga-seisoen. Tog blyk dit dat Mahrez en Laporte beskikbaar sal wees vir hul wegwedstryd oor twee weke in die Molineux Stadium. – AP