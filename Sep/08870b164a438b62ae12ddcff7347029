MAAK die Kaap aan almal oop en keer apartheid se stedelike beplanning. Dís die beroep wat gedoen is nadat die Wes-Kaapse hooggeregshof die verkoop van die Tafelberg Skool se terrein in Seepunt as onwettig verklaar het. Die Stad Kaapstad se raad en die provinsiale regering is veroordeel toe dié stuk grond sowat drie jaar gelede aan die Phyllis Jowell Joodse Skool verkoop is. Die destydse Kaapse mayor, Patricia de Lille, het koppe gestamp met die sogenaamde verregse faksie in die DA, want sy wou bekostigbare behuising op die stuk grond gebou het. ’n Woordvoerder van South Africa 1st Forum, adv. Rod Solomons, prys die hofuitspraak as ’n oorwinning vir die armes. Hy daag die Stad en die provinsiale regering uit om nie “tegniese redes” te soek waardeur hulle teen die hofbevel kan appelleer nie. Solomons voeg by: “Maak asseblief gebruik van die geleentheid wat dié uitspraak bied om die stad te integreer en die skade om te keer wat apartheid gedoen het.” Hy gaan voort: “As julle probeer om julself uit die situasie te appelleer en die swart en bruin mense stem weer vir julle in volgende jaar se verkiesing, sal ek stilbly en in my baan bly.” Die ANC in die Stad en die provinsiale wetgewer verwelkom die hofuitspraak. Die amptelike opposisie sê in ’n persverklaring hy dring daarop aan dat die Stad en die provinsie aan almal geopen word. Die verklaring lees soos volg: “Ons wil ook ’n beroep doen op die Stad en die provinsiale regering om die hofuitspraak te aanvaar. “En om te begin om bekostigbare behuising op die Tafelberg Skool se stuk grond te bou. Rekord “Ons doen verder ’n beroep op die Stad om met ’n eerlike plan na vore te kom wat wys hy is ernstig om die stedelike beplanning van apartheid om te keer. “Vir die rekord, die stuk grond is aan die Phyllis Jowell Joodse Skool vir ’n winskoop van net R135 miljoen verkoop. “Ons het van die begin af die sale teengestaan.” Die nasionale minister van behuising, Lindiwe Sisulu, verwelkom die hof­uitspraak.