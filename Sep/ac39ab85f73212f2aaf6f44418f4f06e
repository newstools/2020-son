MENSE wat eetplekke en koffiewinkels in die middestad bedryf, moet volgens die minister nie bang wees om ’n klag by die polisie te lê as hulle geïntimideer word om ’n protection fee te betaal nie. Bheki Cele, minister van polisie, het vandeesweek ’n walkabout in Kaapstad se bekende Langstraat gehou om eienaars aan te moedig om uitbuiting en intimidasie oop te vlek. Cele het voor sy stappie vergader met JP Smith, die mayco-lid vir veiligheid, Albert Fritz, Wes-Kaapse minister van gemeenskapsveiligheid, en afgevaardiges van die onder­nemings in die middestad. Die meeting kom nadat eienaars beweer het ’n groep druk hulle om ’n protec­tion fee te betaal. Cele sê: “Ons dra kennis van die groep en sy misdadige be­drywighede. In die verlede het hulle nagklubs geteiken, maar omdat die klubs weens die lockdown nie kon operate nie, het hulle hul visier op sagter teikens gestel. “Dit is niks anders as georganiseerde misdaad nie. Dit word as ’n ernstige klag beskou.” Hy sê die uitbuiting van klein ondernemings plaas nóg druk op die bou van die ekonomie. “Die land se ekonomie is nie waar dit moet wees nie. Almal werk hard om dit weer op standaard te bring. “Ons kan nie aan die een kant hard werk om die ekonomie op te lig en aan die ander kant kry jy mense wat dit teenwerk nie. Dit is onaanvaarbaar.” ’n Eienaar van een van die kuierplekke in Langstraat het vroeër die maand oopgemaak oor die uitbuiting en beweer ’n fooi van R20 000 is van hom geëis. Nafiz Modack en sy manne is uitgewys as die vermeende uitbuiters. Regsproses Modack, Colin Booysen, Ashley Fields en Jacques Cronjé is in Februarie vanjaar van die hof verskoon. Hulle het toe op soortgelyke klagte verskyn. Cele is hieroor gevra. “As polisie en wetstoepassers is dit ons werk om hulle tot in die hof te bring. Dit het ons gedoen. Verder hang dit van die regsproses af,” het hy gesê. Cele het ook aangekondig ’n beheer­komitee is aangestel om ’n geïntegreede plan van aksie saam te stel.