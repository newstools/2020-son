DIT wil voorkom asof ál die gepraat oor ’n begeerte om sokker in die Kaap – en die land – reg te ruk, nou uiteindelik tot aksie oorgaan. Dit is bewys toe Safa CT se tegniese direkteur, Boebie Solomons, die naweek met verskeie gesoute plaaslike coaches soos Boebie Williams, Kamaal Sait, Keith America en ander vergader het. Solomons is ook ’n lid van die Suid-Afrikaanse Sokkervereniging (Safa) se nasionale agt-man komitee, wat op die been gebring is om SA sokker reg te ruk. “Vanuit ’n Kaapse oogpunt kan ons beslis Safa national help met die manier hoe ons dink en dinge doen,” verduidelik Solomons. “Ons eerste stap is om die relevante en geskikte individue te identifiseer wat gaan help om die inisiatief te dryf. “Dis belangrik dat daar na ’n common goal gewerk word. “In die verlede is daar te veel individue of organisasies wat dinge in isolasie wou doen. Maar as ons kragte saamsnoer, kan ons meer impak maak. “Ons korttermyn-plan is om die beste talent in die provinsie te ontgin en hulle gereelde coaching te gee sodat die spelers in die toekoms waarde kan voeg tot ons verskeie nasionale spanne.” Solomons sê verder: “Sodoende sal ons nasionale spanne van ’n beter gehalte en meer mededingend wees. “Ons wil nie net beskou word as ’n land wat net tevrede is om in groot kompetisies te speel nie, maar ook om sukses te behaal.”