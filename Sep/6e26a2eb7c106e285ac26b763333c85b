SATERDAG word die wenner van die tweede Maak My Famous-talentsoektogprogram (MMF) gekroon! Die naweek moes die wonderlike Wesso’s van George groet. Die drie broers het dié seisoen diep spore getrap met hul pragtige harmonieë. Wanneer hulle hul mond oopgemaak het, kon ’n mens sommer hoor hulle is broers, dis hoe pragtig hul stemme by mekaar gepas en hulle mekaar aangevul het. Ek was Saterdagaand by die regstreekse opname van die program en het saam met die broers met die mooi stemme (en ewe mooi arms) gesels nadat hulle uitgestem is. Hulle sê die laaste paar maande het hulle geleer om sterker as broers te word en harder te werk aan hul droom. “Ons het hard geskaaf aan ons craft. Ons het selfs geleer dans. Kyk, ons is gospelsangers, so, ons het baie geleer op ons MMF-reis.” Die broers sê die optrede wat vir hulle uitgestaan het in die kompetisie, is toe hulle Boyz II Men se “End of the Road” gedoen het. Verseker “Ons het arrangements en goed gedoen wat ons nie geweet het ons kan doen nie.” Die Wesso’s het ons verseker dié kompetisie is beslis nie die laaste keer dat ons van hulle sal hoor nie. “Ons werk aan ’n paar songs van ons eie. Ons gaan vroeg volgende jaar ons eerste single uitreik. Ons gaan baie hard werk en ons eie musiek uitreik.” In dieselfde asem wil ek praat oor die indrukwekkende performance van DfeatSA. Hy het sy persoonlike storie van huishoudelike geweld en swaar tye deur dans vertel en die gehoor in trane gehad. Met hierdie optrede het DfeatSA ’n plek in die top-vier losgeslaan neffens die nagtegaal met die kwaai moves Nicoleen Saal, die rapper Reggie B en Daylin Sass. As jy nog nie vir jou twee gunsteling-deelnemers gestem het nie, sal jy moet wikkel. Die kompetisie is op sy laaste en die lyne maak Donderdagaand toe. Stem dus sommer nou vir die twee deelnemers wat jy in die toptwee wil sien. Emo Adams, die aanbieder en baasbrein agter MMF, gaan Saterdagaand die wenner van MMF2 aanwys nadat die toptwee opgetree het en nadat daar reeds vir hulle gestem is. Op jou foon kan jy 100 keer stem; jy kan ook 100 keer op jou rekenaar stem. Gaan na kyknet.tv/mmf om stem.