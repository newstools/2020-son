ARSENAL se manager, Mikel Arteta, sê die vertoning van Gabriel, sy nuwe defender, het hom in sy debuut teen Fulham verras. Die 22-jarige Brasiliaan het Saterdag op Craven Cot­tage ook sy eerste doel in die Gunners se oorwinning met 3-0 aangeteken. Gabriel, wat van Lille aangekoop is, het ook die nr. 6-trui van Arsenal se legendariese kaptein Tony Adams gedra. Arteta sê hy het nie verwag sy jong defender sou sy voete só gou vind nie. “Hy het my verbaas omdat hy vir ses maande geen sokker gespeel het nie,” verduidelik Arteta. “Om ’n wedstryd in die (Engelse) Premierliga (EPL) te speel nadat hy net drie of vier dae met die span geoefen het, is ’n groot uitdaging, maar hy het hope karakter getoon en bewys wat hy kan doen. “Natuurlik het hy nog baie om te leer, maar die tekens wat sy spel toon, is sommer baie verblydend.” Arteta het ook weer sy ver­sekering gegee oor die toekoms van sy doelevraat Pierre-Emerick Aubame­yang by Arsenal. Die Spanjaard sê: “Ek is optimisties daaroor dat hy gaan aanbly, so ons behoort sy kontrak binne die volgende paar dae af te handel.” Arteta se eweknie by Fulham, Scott Parker, hou vol die klub moet sy groep versterk om te verhinder dat hulle weer na die Champions League gerelegeer word. Fulham het reeds die dienste van Antonee Robinson, Mario Lemina, Harrison Reed, An­thony Knockaert and Alphonse Areola bekom. Parker glo egter nóg aanwinste is van kardinale belang vir die klub. “Ek dink ons almal besef wanneer jy die trap boontoe na die EPL klim, is dit ’n reuse-sprong,” sê Parker. “Ons het gister (Saterdag) teen Arsenal gesien watter gehalte vereis word om in die EPL te speel. “As ons verder wil ontwikkel, sal ons spelers moet inbring. Dit is wat ons voorsien.” – AP