NOVAK Djokovic se oomblik van waansin Sondag in die vierde ronde van sy wedstryd in die Amerikaanse Ope kom hom duur te staan. Die eerste gekeurde Serwiër is as die oorweldigende gunsteling beskou om sy 18de Grand Slam-titel te wen omdat tradisionele swaargewigte soos Roger Federer, Rafael Nadal en Andy Murray nie in New York in aksie is nie. Djokovic het egter Sondag ’n vroulike lynregter teen die keel getref nadat hy ’n bal uit frustrasie gemoker het sonder om te kyk waarnatoe dit trek. Dié onbesonne oomblik het tot sy diskwalifisering gelei nadat die wedstryd-skeidsregter en toernooi­direkteur langer as 10 minute beraadslaag het. Hulle het uiteindelik besluit om Djokovic te straf. Die Spanjaard Pablo Carreño Busta was in daardie stadium in die eerste stel met 6-5 voor. Die 33-jarige Djokovic is ook sy toernooi-prysgeld van $250 000 (byna R4,2 miljoen) kwyt. Hy verloor ook al die ranglyspunte wat hy in die toernooi sou gewen het. Met Federer en kie nie in die toernooi nie, is daar verwag Djokovic sou die toernooi én prysgeld van ’n allemintige $3 miljoen (sowat R50,2 miljoen) wen. Hy’t wel berou oor sy daad getoon en op Instagram ’n verskoning aangebied. “Dié hele situasie het my regtig hartseer en leeg laat voel,” het aan sy 7,5 miljoen volgelinge geskryf. “Ek het met die lynregter opgevolg en die toernooi (se base) het ook vir my gesê sy voel oukei. Dankie, Vader. “Ek is baie jammer dat ek haar soveel spanning besorg het. So onbedoeld. So verkeerd.” Gedrag Hy voeg by: “Wat die diskwalifisering betref, moet ek weer in myself kyk, aan my teleurstelling werk en dit als ’n les maak vir my groei en evolusie as speler en mens. “Ek vra die @usopen-toernooi en alle belanghebbendes om verskoning vir my gedrag.” Op die vraag of hy dink Djokovic moes toegelaat word om aan te hou speel, het Carreño Busta net sy skouers opgehaal en gesê: “Wel, die reëls is die reëls. Die skeidsregter en die toesighouer het die regte ding gedoen, maar dis nie maklik om dit te doen nie.”