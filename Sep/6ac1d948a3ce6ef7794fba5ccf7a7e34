DIE gemeenskap van Scottsville in Kraaifontein is geruk nadat ’n onskuldige jong man doodgeskiet is. Denver Petersen (37) is Sondagmiddag omstreeks 12:20 doodgeskiet terwyl hy en ’n vriend by ’n car wash in Horakstraat in Peerless Park, Kraaifontein, gesit het. Die twee vriende het op hul motors gewag toe daar skielik op hulle losgebrand is. Volgens ’n polisiebron het die twee opgespring en probeer vlug. Getuie Petersen was egter nie so gelukkig soos sy vriend nie en is in die rug gewond. Die bron vertel: “Die slagoffer en die getuie het gesien toe die verdagte uit die kar klim en op hulle begin skiet. “Hulle albei het gehardloop en die slagoffer is in die rug gewond. Volgens die bron het Petersen in Raanstraat inmekaargesak. “Die motief is nog onbekend.” Petersen se kollegas wat die laaste jare saam met hom by Transnet Freight Rail in Bellville gewerk het, was erg geskok toe hulle van sy dood verneem. Een van sy kollegas wat anoniem wil bly, het aan Son gesê ’n ander kollega het op die Facebook-blad Kraaifontein Misdaad gesien dat Petersen doodgeskiet is. Die kollega sê dit voel vir hulle so onwerklik oor Petersen ’n ordent­like jong man was. Hy sou binnekort getrou het. Die kollega vertel: “Hy was ’n diabeet en het altyd mooi na homself gekyk. “By die werk was hy die enigste een wat altyd gesonde kosse geëet het. “Om te dink hy het alles in sy vermoë gedoen om gesond te lewe en toe gebeur dít nou.” Volgens die kollega het hul werkspan gister sy ouerhuis besoek. Hy sê: “Dit was so hartseer. Die manne het selfs gehuil. “Sy ouers is gebroke.” ’n Woordvoerder vir die polisie, kol. Andrè Traut, het bevestig dat ’n 37-jarige man Sondag in Horakstraat, Kraaifontein, doodgeskiet is en dat die verdagte onbekend is. Traut sê: “Die verdagte moet nog gearresteer word. “Die omstandighede word ook ondersoek.”