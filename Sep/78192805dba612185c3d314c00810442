TALLE rugbyspelers wat deur die jare op klub- en provinsiale vlak naam gemaak het, het min of geen voorsiening gemaak nie vir die dag wanneer hul loopbaan sou eindig. Rugbybeserings was aan die orde van die dag. Dis vir die afrigter weggesteek en nie goed na gekyk nie. Nou, met oudspelers in hul 50’s en ouer, steek daai ou skete en pyne weer kop uit, maar omdat hulle nie goed beplan het vir mediese ver­sekering nie, leef hulle maar elke dag met daardie pyn en beserings saam. In die 1980’s was Allen Erasmus en Sammy Paulse bekende name in die rugbygemeenskap. Hulle het toe gespeel vir die WP-liga, wat onder die vaandel van die SA Rugby­federasie geval het. Dié twee oudspelers trek nou weens gesondheidsprobleme aan die kortste end. Erasmus se been is ver­lede jaar geamputeer. Hy was die afgelope nege maande bedlêend of in ’n rolstoel en daar was geen inkomste nie. Paulse se gesondheid is ook op en af. Rugbyspelers wat op klub- en provinsiale vlak saam met en teen hulle gespeel het, het besluit om ’n bydrae tot albei se huishouding te maak om die nood te help verlig. Saterdag word daar ’n “Braai-en-slaai”-event by die rugbyklub Evergreens se veld in Noorder-Paarl gehou. Alle rugbyspelers is welkom, maar jy moet blikkieskos of enige nie-bederfbare produk saambring as “hekgeld”. “Indien een van die klubs wat die dag saam met ons gaan deurbring ook van ’n (behoeftige) speler in hul klub weet, kan sy naam aan een van die organiseerders van die dag gegee word en ons sal dan (aan dié mens) ’n skenking maak,” sê Athol Ontong, hooforganiseerder van die byeenkoms. Volgens Ontong het oudspelers van die Paarl, Strand en Stellenbosch die samekoms gereël om net weer lekker te kuier, maar die Covid-19-pandemie en die afsterwe van speelmaats en administrateur tydens die lockdown het die organiseerders genoop om iets vir hul medespelers te doen. Jearus Nicholas het met die idee vorendag gekom, maar hy is tans in Kimberley en sal dus nie by die reëlings betrokke kan wees nie. “Ons het in elke dorp in die Wes-Kaap iemand pro beer kry wat die spelers daar sou sê van die Braai-en-slaai. Almal is opgewonde daaroor om mekaar te sien. “Ná die eenwording in 1992 het almal mos hul eie koers ingeslaan en kontak met mekaar verloor. Jy het mekaar net by begrafnisse gesien en dan was daar nie genoeg tyd om die ou drade weer op te tel nie. “Ons hoop om die Braai-en-slaai ’n jaarlikse instelling te maak,” sê Ontong. Sy medeorganiseerders is Warwick May (Paarl), Abe Fredericks (Elsiesrivier), Ronald Adendorf (Stellenbosch), Gershwin Leyds (Strand), Japie Liedeman (Malmesbury), Shawn Langley (Weskus) en Mario Williams (Paarl). Bel May by 072 556 1075 of Ontong by 083 358 1784 vir nog besonderhede.