'N DRIE maande oue baba is uit 'n kar geslinger nadat 'n dronkbestuurder in 'n eenrigtingstraat in Durban in haar ouers se kar vasgejaag het. Die ongeluk het Maandag in Ottawa gebeur. Volgens die baba se ouers het hulle 'n Volkswagen Polo gehuur om van Inanda na Coniston te ry. Op pad soontoe het die bestuurder van 'n Toyota Corolla in die agterkant van 'n Hyundai H1 vasgery. Die Toyota het weggejaag en teen die aankomende verkeer ingery. Hy het toe in sy poging om drie voertuie verby te steek in die Polo vasgejaag. Die babadogtertjie is na die ongeluk in die pad langs die voertuig gevind, waar sy gered is. Die kind se ouers en antie het matige beserings opgedoen terwyl twee insittendes van die Toyota ook beseer is. Die bestuurder van die Toyota was na bewering onder die invloed van drank en is op die toneel gearresteer. - News24 