DIE 21-jarige Duitser Kai Havertz het vir £72,7 miljoen (sowat R1,6 miljard) van Bayer Leverkusen na Chelsea geskuif. Chelsea was baie aktief in die transfer market. Sy eienaar, Roman Abramovich, wou seker­ maak sy manager, Frank Lampard, kry alles wat hy soek. Havertz is die nuutste toevoeging tot die span wat reeds ’n paar nuwe gesigte het. Volwassenheid Havertz, wat verlede seisoen 18 doele in alle kompetisies aangeteken het, gee aan Lampard verskeie opsies as ’n aanvaller, vleuel, “false 9” of selfs ’n diepe middelveldspeler. Hoewel hy jonk is, toon Havertz volwassenheid – nes sy manager, Lampard, destyds. Ferran Torres van Spanje word deesdae as die volgende Ronaldo beskou. Hy het Valencia vir Manchester City verruil. Aanhangers van Man City was jammer om te sien hoe Leroy Sané na Bayern Munich skuif, maar in die 20-jarige wing Torres het hulle ’n speler wat moontlik ’n groter impak kan maak. Torres spog met ’n skitterende aangee en geniet dit om op die wing te hardloop, hoewel sy dribbelwerk ’n mens soms kan frustreer. Eerstens moet hy ’n gereelde plek in ’n span verdien wat reeds met ontsaglike vuurkrag spog, maar Torres kan onder Pep Guardiola na die volgende vlak skuif net soos Raheem Sterling gedoen het. Sover is Manchester United se grootste aanwins die Nederlander Donny van de Beek van Ajax Amsterdam. Dié 23-jarige kan vir Ole Gunnar Solskjær, manager, ’n hele paar middelveldopsies gee. Ammunisie Hy het die vermoë om ruimte te vind as gevorderde spel­ma­ker of in ’n dieper rol, hoofsaaklik aan die regterkant. Hy is nie blitsvinnig nie, maar een van sy sterkste punte is sy besluitneming. Hy lyk geskik om ammunisie te lewer vir spelers soos Marcus Rashford en Mason Greenwood. Die Duitser Timo Werner het RB Leipzig vir £47 miljoen (meer as R1 miljard) vir Chelsea verruil. Hy kan dalk net een van die gevaarlikste spelers wees wat nou in die Premierliga gaan uitdraf. Werner was verlede seisoen by Leipzig opspraakwekkend en het altesaam 34 doele in alle kompetisies aange­teken. Werner is sterk, woelig en ook buigsaam, maar sal waarskynlik floreer as ’n enigste uit-en-uit-aanvaller in ’n 4-3-3-formasie, wat soms deur Lampard gebruik word. Terwyl hy met graagte speel en koppel, is Werner dodelik as hy die bal in die doelgebied ontvang. Daar word verwag dat hy hierdie seisoen ’n aanspraakmaker sal wees op die Premierliga se Golden Boot. Die gevaarlike James Rodríguez van Colombia het Real Madrid vir £12 miljoen (sowat R260 miljoen) vir Everton verruil. James het die Golden Boot-toekenning by die Wêreld­bekertoernooi in 2014 gewen. As daar iemand is wat die beste uit dié 29-jarige kan kry, is dit Carlo Ancelotti, wat hom eers na Real Madrid geneem het en daarna na Bayern Munich. Die Portugees Fábio Silva het Porto vir £35 miljoen (sowat R758 miljoen) vir Wolves verruil. Hy het eers in Julie 18 geword, maar Wolves het ’n rekordfooi betaal vir dié jong aanvaller wat die aandag van die Europese elite gevang het. Die fooi lyk miskien ’n bietjie hoog vir ’n speler wat drie doele in 24 wedstryde vir Porto aan­geteken het, maar in Nuno Espírito Santo het hy die ideale manager om in toekoms te floreer.