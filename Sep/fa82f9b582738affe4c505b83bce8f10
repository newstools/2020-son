LYLE Lakay, midfielder van Mamelodi Sundowns, sê hulle is gretig om die “cherry op die koek” te plaas deur die Nedbank Cup te wen. Sundowns het dié seisoen sy Premierliga-titel die derde keer in ’n ry suksesvol verdedig – en boonop op ’n opwindende en dramatiese wyse. Die Brazilians het dit onder Kaizer Chiefs se neuse weggeraap nadat hulle in ’n sta­dium 13 punte agter die Ama­khosi was. Pitso Mosimane, afrigter, se sterbelaaide Downs loop dus verstaanbaar oor van vertroue. Die span het ook die gesogte Nedbank Cup in hul visier wanneer hulle Bloemfontein Celtic môre in die Orlando-stadion pak. Dié soort Dawid-teen-Goliat-bekerreeks is ’n kompetisie wat Lakay nog nie gewen het nie. Sundowns het dit laas in 2014 gewen. Abnormaal Die 29-jarige lefty spog met twee liga- en twee Telkombeker-medaljes en wil graag die Nedbank-titel ook wen teen sy voormalige Celtic-span. “Ek dink om die Nedbank Cup te wen sal die cherry op die koek wees vir ons,” verduidelik die voormalige speler van Cape Town City. “Dit sal ook die ideale manier wees om ons seisoen af te sluit. Die hele situasie is baie abnormaal en ons kan niks as vanselfsprekend aanvaar nie. “Ons sal dit nog een laaste push gee om nog sukses te bekom.” Volgens Lakay is hul onlangse sukses in die liga baie lonend omdat hulle dit teen alle verwagtinge in vermag het. “Ja, dit was ’n baie moeilike seisoen, maar ook ’n spesiale een. “Ons moes ’n agterstand van 13 uitwis om die liga te wen. Nou mik ons na die Nedbank om alles af te rond,” sê hy.