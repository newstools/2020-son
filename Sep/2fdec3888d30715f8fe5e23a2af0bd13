SELVYN Davids en JC Pretorius raak nog gewoond aan die idee om só vroeg in hul inter­nasionale sewesrugby-loopbaan vereer te word. Dié twee Blitsbokke is Maandag in die Dream Team van die Wêreldreeks vir 2019-’20 gekies. In Davids se geval was dit ’n bydrae van 109 punte in 33 wedstryde (11 drieë en 27 doelskoppe) wat bygedra het tot sy plek in die Dream Team. Pretorius (22) se rotsvaste verdediging (41 laagvatte), sy oog vir ’n gap en ook die druk van 13 drieë het die oog gevang. Oor sy insluiting by die Dream Team het Davids gesê: “Hierdie was een van die doelwitte wat ek wou bereik het en dit voel soos ’n droom en dis baie onverwags. “ ’n Mens moet maar altyd jou spanmaats ook krediet gee wanneer toekennings jou kant toe kom, en hulle verdien ook krediet hiervoor. Hulle het ’n groot bydrae gemaak en ek moet hulle bedank.” Pretorius het gesê: “Dit is vir my ook ’n droom om hierdie span te maak, maar ek is net so geskok daaroor. “Dit sink nog in en ek wil elke oomblik hiervan geniet.”