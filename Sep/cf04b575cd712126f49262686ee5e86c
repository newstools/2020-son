VYF amptenare van KwaZulu-Natal se departement van vervoer is op klagte van bedrog en korrupsie gearresteer nadat hulle na bewering taxi-permitte verkoop het. Volgens kapt. Simphiwe Mhlongo, 'n Valke-woordvoerder, het die verdagtes, tussen die ouderdom van 31 en 61 jaar oud, die permitte sonder die nodige dokumentasie uitgereik. Mhlongo sê die verdagtes het na bewering R25 000 per permit gevra en dat die totale waarde betrokke ongeveer R7 miljoen is. Klagte van bedrog en korrupsie is by die Pietermaritzburg-polisiestasie gelê en sal deur die Valke se eeheid teen ernstige handelmisdade in Durban ondersoek word. Die verdagtes verskyn binnekort in die Durbanse handelshof. - News24