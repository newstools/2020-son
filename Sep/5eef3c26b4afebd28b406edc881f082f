DIS net 'n groot nederlaag op die laaste dag van die Premierliga (PSL) wat Chippa United in die moeilikheid kan bring. Dit kom nadat die Chilli Boys Woensdagaand in die Orlando-stadion 1-0 teen Kaizer Chiefs vasgeval het. Die Amakhosi-ster, Khama Billiat, het vroeg reeds sy span nader aan die PSL-titel gebring, toe hy die bal in doel gesit het. Dit na sy spanmaat Samir Nurkovic dit met sy kop aangehelp het. Chippa het in die eerste helfte bietjie gesukkel om op koers te kom, maar het wel in die tweede helfte beter begin speel en Chiefs gedruk. Die Chilli Boys het hard probeer en dit het gewys toe hulle twee geel en een rooikat (Tercious Malepe) in vyf minute se tyd gekry het. Chippa se harde werk het in die 78ste minuut ook na 'n doel gelei, maar dit is deur die skeidsregter van die hand gewys. Talle kenners het na die wedstryd wel genoem dat hul van mening is dat die skeidsregter 'n fout gemaak het en die doel moes toestaan. Vir Chippa het dinge egter slegter geword toe Elvis Moyo ook die veld, met 'n rooikaart vir 'n gevaarlike tackle, moes verlaat het. Met net nege spelers op die veld vir die laaste 10 minute het Chippa steeds probeer maar Chiefs se ervare verdedigers het hul kop gehou. Die uitslag beteken Chiefs is steeds boaan die puntelys met 56 ligapunte. Mamelodi Sundowns het egter ook hul westryd 3-0 teen Polokwane City gewen, wat beteken hulle is gelyk met Chiefs op 56 punte.