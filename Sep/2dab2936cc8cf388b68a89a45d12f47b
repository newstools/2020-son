WITTEWATER. – Eers het jaloerse inwoners hulle glo met sangomas geteister, nou loop die vrou na verneem word onder familie deur. Son het ses jaar gelede berig oor Roseline Abrahams le Fleur (37) se ma, Dora Jantjies. Dié het gekla haar beeste word vermink en vrekgemaak. Haar huis is ook beskadig. Kort voor Jantjies se dood twee jaar gelede was 13 van haar beeste al bokveld toe. Jantjies het destyds vertel dis mense wat sy ken wat doekom toe gehardloop het om haar leed aan te doen. Dié man en vrou is ook intussen oorlede. Le Fleur sê dit lyk asof daar ’n vloek op die huis rus wat sy van haar ma geërf het, want haar suster, Joan Arendse, en haar gesin claim dit nou glo en beweer hul ma het belowe dat haar seun die huis kan kry. Sy sê: “My suster en haar man het ná my ma se dood hul ander seun hier kom inforce. “Dit was seker om my dop te hou. “Ek het hom ’n week ge­lede uitgesit. Hy is onbeskof en hy het my al aangerand omdat ek geskel het oor hy dagga uit die huis uit verkoop het. “Ek het ’n interdik teen hom gekry oor hy en sy meisie my uitskel en mense teen my opsteek. “My suster kom uit Bell­ville-Suid uit en kom skel my uit en maak mense op om my seer te maak. Sy stuur vir my oor die foon doodsdreigemente. “Ek was ál die jare alleen by my ma. Nou kom hulle my lewe versuur. Maar ek gaan dit nie so los nie.” Le Fleur se man, Albert (42), sê: “Dié onenigheid werk op my vrou se gesondheid. Sy is baie getraumatiseer. Ek moet elke keer dokter speel. Dis die hele tyd ’n gestry en baklei.” Arendse sê die aantygings is onwaar; sy het geen kontak met haar suster nie nadat Le Fleur ’n interdik op haar en haar man bestel het. Arendse sê: “Roseline is pikswart (nie wat sy voorgee nie). Die mense weet wie en wat sy is. Sy regeer in daai dooie vrou (hul ma) se huis. Sy is ál die jare die probleem. “Toe my skoonmense my oorkant die straat kom roep waar ek bly, en sê daar is ’n oproep vir my, het ek gewens dis die doodstyding van my suster wat ek kry.” Vrek Toe Son Arendse vra of sy regtig wens haar suster sterf, het sy geantwoord: “Natuurlik. Ek sal dit 10 keer sê. “Ek het nou vir my skoonma gesê ek sal te bly gewees het as ek gehoor het Rose (Roseline) is dood. Ek sê dit vir ál my vriende en familie. Sy moet vrek! Sê ek sê so.” Le Fleur sê sy weet Arendse wil haar dood hê, maar die goed wat sy in haar verweer sê, is als leuens. Son het ’n afskrif van ’n dokument in Le Fleur se besit wat bevestig sy is die eienaar van haar ma se huis.