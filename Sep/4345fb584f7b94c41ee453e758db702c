STELLENBOSCH moes diep delf om nog hoop te hê vir ’n top-agt-posisie in sy debuutseisoen. Dis nadat Steve Barker, coach, se Stellies-span gisteraand in die Tuks-stadion met 1-1 teen AmaZulu gelykop gespeel het. Barker se troepe het ware karakter getoon vir ’n span wat nie op hul beste was nie. Maar nes in die vorige vier wedstryde in die Tuks-stadion, was Stellies moeilik om te klop en het tot die laaste geveg – al het hulle ’n groot deel van die stryd warm en koud geblaas. AmaZulu se Sphesihle Maduna het die tuisspan se onsekerheid met sy balbesit uitgebuit. Maduna het in die 38ste minuut eerste bloed geruik wat sy span ’n voorsprong van 1-0 gegee het toe die spanne gaan water drink het. Die verwagting was dat Barker se troepe meer geesdrif in die tweede helfte sou toon, maar wéér kon hulle nie ’n greep op die wedstryd kry nie. Gemoedere tussen die spanne het in die tweede helfte opgevlam. Dit was veral frustrasies van Stellenbosch wat gesukkel het om sy ritme te vind en Usuthu se defence te penetreer. AmaZulu verdien ook krediet omdat hy nie Stellies die nodige spasie en ruimte gegee het nie. Maar Stellenbosch is in die 82ste minuut beloon vir sy never say die-houding. En wie anders as Stellenbosch se Leletu Skelem – wat deesdae nie ’n voet verkeerd kan sit nie – kon sake gelykop maak. Skelem het fantasties afgerond van binne die doel­gebied ná ’n ewe perfekte aangee deur Ashley du Preez op die regtervleuel. Barker sal die eerste een wees wat erken dat Stellenbosch sy geluk gery het. Intussen het sy buurspan Cape Town City kleigetrap. Dis toe die Citizens (39 punte) op sy beurt met 0-1 vasgeval het teen Highlands Park, wat ook ’n posisie onder die top-agt-spanne jag. Peter Shalulile, Highlands Park (38 punte) se doelevraat, het die verskil gemaak en Highlands binne net een punt van die Kaapse span gebring. Stellenbosch bly in die tiende posisie. Hy en Bloemfontein Celtic is gelyk met 36 punte elk, maar Celtic het ’n beter doeleverskil en beklee die negende posisie. Stellies móét nou sy laaste wedstryd van die seisoen teen Orlando Pirates wen – en hoop ander uitslae tel in sy guns.