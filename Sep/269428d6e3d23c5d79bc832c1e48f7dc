TWEE van die mense wat moontlik die meeste geveg het vir restitusie in Distrik Ses en die erkenning van sy oorspronklike inwoners, is vanjaar oorlede. Dr. Anwah Nagia, voorsitter van die District Six Beneficiary and Redevelopment Trust, is Maandag dood. Nagia is gister in­gevolge die Moesliem-geloof uit die Distrik Ses-moskee begrawe. Sy dood en janaza het gekom net ’n paar maande ná die heengaan van Shahied Ajam, die voorsitter van die District Six Work­ing Committee (D6WC). Ajam is in Junie oorlede. Nagia word geprys as ’n man met integriteit. Die D6WC sê in ’n persverklaring hy is geskok deur Nagia se dood. Die statement lui verder: “Hoewel die D6WC en die District Six Beneficiary and Redevelopment Trust verskillende paaie gekies het vir restitusie vir Distrik Ses se mense, was beide gelei deur passievolle en inspirerende leiers. “Leiers wat hul lewe aan Distrik Ses toegewy en ongelukkig beide vanjaar gesterf het.” Volgens die D6WC is beide Nagia en Ajam se dood ’n groot verlies vir Distrik Ses se mense. Die Wes-Kaapse minister van kultuursake en sport, Anroux Marais, sê: “Sy (Nagia se) barmhartigheid en empatie het hom baie gewild gemaak onder ander mense en hy was altyd bereid om ander mense te help. “In hierdie tyd dat ons besig is om museums te steun in die heropening van die ekonomie, sal dr. Nagia se stem baie gemis word. “Hy het baie tot die Distrik Ses-museum bygedra. “Sy passie en toewyding sal baie gemis word.” Jessie Duarte, die ANC se adjunk-sekretaris-generaal, het ook haar skok oor Nagia se afsterwe uitgespreek. Duarte het gesê: “Ons wil graag ons medelye uitspreek vir hierdie dapper comrade en anti-apartheidsaktivis wat Distrik Ses se mense gehelp het. ’n Gemeenskapsleier. “Hy was ook ’n aktivis vir die Palestyne. “Hy was deel van die breed van aktiviste wat onbeweeglik was in sy beginsels vir social jus­tice. Ons is daarvan oortuig dat hy tot die einde die views van Distrik Ses se mense verteenwoordig het.”