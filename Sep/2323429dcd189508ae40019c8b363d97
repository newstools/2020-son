DIE Toffees se manager, Carlo Ancelotti, het die voormalige Real­ Madrid-ster James Rodriguez geprys nadat hy sy eerste Everton-doel aangeteken het. Die Colombiaanse internasionale speler het teen West Brom sy eerste doel in Engelse sokker aangeteken, en volgens Ancelotti die deurslaggewende een. Hy het ’n groot rol gespeel in die meeste van hul beste oomblikke, met Dominic Calvert-Lewin wat ’n driekuns behaal het om sy telling vir die seisoen na vier te lig. Rodriguez het in sy tuisdebuut die aandag getrek en Ancelotti was gou om die Colombiaan vir sy kwaliteite te prys. “Hy het sy eerste doel in die Engelse Premierliga aangeteken, dit is die belangrikste,” prys Ancelotti. “Dit was die belangrikste doel van die wedstryd. Hy het met ’n aangee bygedra tot ’n fantastiese doel in die tweede helfte. “Hy is gemaklik met die span en alles is in orde. “In dié stadium gebruik hy sy gehalte. Dis die gehalte wat ek by Madrid gesien het en dieselfde gehalte wat ek by Bayern gesien het.” Oor die algehele vertoning van sy span voel Ancelotti dat die 5-2-telling Everton vlei en dat hy reeds gekyk het waar die span moet verbeter voor sy volgende wedstryd.