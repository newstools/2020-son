DIE Springbok-voorryman Steven Kitshoff is een van Tian Fick se nuwe skermmaats terwyl hy voorberei vir sy SA swaargewigtitelgeveg op 27 November in Ottery teen Josh Pretorius. Fick sê Kitshoff is “baie sterk” en dis lekker om te weet “hy kan ’n hou goed vat”. Hy sê Kitshoff en sy vrou, Aimee, oefen in sy en sy afrigter, Matt Leisching, se MADfit-gimnasium. “Ja, ons skerm so nou en dan teen mekaar. “Steven dink daaraan om in die toekoms ’n amateur-fight te doen, dus gaan ek en Matt hom ’n bietjie help om gewoond te raak aan die kryt.” Die voormalige swaargewigkampioen van die wêreld Gerrie Coetzee het ook ver­lede week kom inloer omdat sy kleinseun Dillon óók daar oefen. “Dis mos logies dat Gerrie sy kleinseun se vordering dophou. “En hy is trots daarop om só ’n oupa te hê.” Fick sê ook dit gaan goed met sy voorbereiding en dat hy “nog nie weer iemand bloedneus gepot het nie”. Son het onlangs ’n foto gepubliseer waarop Fick by Dylan Prosser, ’n skermmaat, sit wie se neus stukkend geslaan is. Intussen word verneem dat Pretorius in Richardsbaai ewe gereed is vir die groot geveg in Kaapstad.