DRIE mans is Woensdagmiddag in ’n skietery in Lotus­rivier afgemaai. Die voorval het op die hoek van Klip- en De Wetweg by die Engen-garage gebeur. Twee gewapende mans op ’n Vuka scooter het na verneem word by die fishery by die garage ingekom en begin skiet. Volgens brig. Novela Potelwa, ’n woordvoerder van die polisie, het die gewapende mans kort ná twee spesifieke klante die winkel binnegekom. Die polisiewoordvoerder sê: “Die gewapende mans het op die twee mans losgebrand. “Albei mans is noodlottig gewond. “Een van die werkers by die fishery is ook doodgeskiet.” Volgens die polisiewoordvoerder het die gewapende mans daarna van die toneel gevlug. Niemand is nog in verband met die voorval gearresteer nie. Drie moordsake word ondersoek.