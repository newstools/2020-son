Rugby se wêreldbeheerligaam, World Rugby, het ’n geldelike hupstoot aan sewesrugbylande aangebied wat reeds vir volgende jaar Olimpiese Spele gekwalifiseer het. World Rugby het ’n bedrag van $2,5 miljoen (byna R42 miljoen)  beskikbaar gestel om lande, wat reeds gekwalifseer het, met voorbereding vir die skouspel in Tokio, Japan te help. Elke kwalifiserende unie kan aansoek doen by WR vir finansiering, wat aangewend kan word vir oefenkampe vir sewesrugby, kompetisieondersteuning, tegniese en sportwetenskaplike en mediese programme. Suid-Afrika se Blitsbokke is een van die lande wat reeds vir Tokio gekwalifiseer het. Die nuus oor die befondsing kom as samewerkende gebeurlikheidsbeplanning vir sewesrugby se Wêreldreeks vir 2021 en verdere aanvullende kompetisie-geleenthede. World Rugby het ook aangekondig dat dié reeks se Hamilton- (Nieu-Seeland) en Sydney-toernooie (Australië) uitgestel is weens die Covid-19-pandemie. Dié toernooie sou in Januarie plaasvind en volg kort op verlede maand se aankondiging dat die toernooie vir Dubai en Kaapstad ook nie in Desember gaan plaasvind nie.