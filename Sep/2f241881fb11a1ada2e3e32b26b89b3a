DIE cops het 'n besige Saterdagoggend gehad met talle verdagtes wat deur verskeie eenhede van die polisie en ander wetstoepassingsagentskappe in operasies vasgetrek is. In Elsiesrivier is drie verdagtes vroeg Saterdagoggend vir die besit van dwelms ter waarde van R4 m. in hegtenis geneem. Kol. Andrè Traut, 'n polisiewoordvoerder, sê: "Lede van die openbare orde-polisie het 'n wenk ontvang van 'n kar wat dwelms gaan aflewer en 'n padblokkade is in die gebied gehou. "Met die stop en deursoek van 'n Toyota Etios is 35 160 mandrax pille en 4,3kg tik gekry en drie mans van tussen 32 en 41 is gearresteer. In Kleinvlei is ’n 34-jarige man vir die besit van 30 mandrax-pille in hegtenis geneem, nadat die polisie Vrydagaand 'n tip-off gekry het. Tydens 'n ander operasie, wat nie met die ander twee verband hou nie, is ’n 37-jarige vrou Vrydagaand in Scottsdene, in Kraaifontein in hegtenis geneem. Sy was in besit van ’n onwettige 9 mm vuurwapen en ammunisie, asook 4,14 gram tik en 66,38 gram mandrax. Lede van die provinsiale geintegreeerde-span het vandaar na Eerstelaan in Kraaifontein beweeg waar ’n 52-jarige man, vir die besit van 84 mandrax pille en R1100-00 kontant wat glo deel van 'n misdaad was, gearresteer is. Lede van die eenheid vir misdaadvoorkoming het ook Vrydagaand in Lingelethu-Wes tydens hul patrollie ’n verdagte wit BMW opgemerk en dit gestop. Drie onwettige vuurwapens is gekry en die ses insittendes, almal in hul 20s, is in hegtenis geneem. In Manenberg het die polisie en wetstoepssingsbeamptes Vrydagaand 18 verdagtes van tussen 18 en 51 jaar in hegtenis geneem vir die besit van ’n verskeidenheid dwelms en omdat hulle op ernstige misdaadsake gesoek word. Traut sê die verdagtes sal almal Maandag hul onderskeie hofverskynings maak.