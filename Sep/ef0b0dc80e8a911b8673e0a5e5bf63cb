ALTESAAM sewe spelers van Sale Sharks gaan by ’n oefengroep van die Springbokke betrek word. Die enigste speler wat nie na Suid-Afrika sal terugreis nie, is die Bok-slot Lood de Jager. Die Wêreldbeker-wenner het in Sale se oorwinning met 40-31 oor Leicester ’n skouerbesering opgedoen. Hy moet nog vir ’n skandering gaan om die erns van sy besering vas te stel. Steve Diamond, Sale Sharks se direkteur van rugby, het aanvaar dat hy in die November-toetsperiode sonder hierdie sewe spelers sal moet klaarkom. Die sewe spelers is Rohan Janse van Rensburg, Faf de Klerk, Coenie Oosthuizen, Akker van der Merwe, en die Du Preez-broers, Dan, Rob en Jean-Luc. Diamond het aan rugbypass.com gesê: “Sewe spelers, minus Lood, sal hulle by die Springbok-groep aansluit. Lood moet vir ’n MRI-skandering gaan en ’n spesialis gaan sien. “Ek is redelik optimisties, maar hy sal nie binne die volgende 10 dae kan speel nie. “Dit lyk nie of daar strukturele skade is nie, maar daar kan ligamentskade wees. “Rohan speel goed en hy is op die Springbok-radar, want hy is opgeroep om hom aan die einde van ons seisoen of ná die uitspeelstryd by die Springbok-groep se oefenkamp aan te sluit. “Al die Suid-Afrikaners in ons span, met die uitsondering van Cobus Wiese, is opgeroep na die Bok-groep. “Ek het ’n goeie groep spelers wat in die eerste twee games van volgende jaar in die Suid-Afrikaanse spelers se plek kan speel,” het Diamond by­gevoeg.