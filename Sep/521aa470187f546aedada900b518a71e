NIEU-SEELAND se premier, Jacinda Ardern, sê haar regering doen alles in sy vermoë om All Blacks-toetse vanjaar in Nieu-Seeland aan te bied, maar erken dit hang nie net van hom af nie. ’n All Blacks-groep is Sondag aangewys met die hoop op toetswedstryde teen minstens Australië en ’n Pasifiese Eiland-span, en om dalk die Rugbykampioenskapstoernooi later vanjaar te speel. Nieu-Seeland hoop om in November en Desember in die jaarlikse Viernasies-kompetisie vir Australië, Argen­tinië en Suid-Afrika gasheer te speel. Daar is egter logistieke probleme as dit kom by plekke wat besoek mag word om te oefen terwyl hulle in kwarantyn is, aangesien streng grensbeperkings weens die pandemie steeds voortduur. Die nuus oor die naweek dat ses spelers van Argentinië positief vir Covid-19 getoets is, het opnuut twyfel laat ontstaan oor die waarskynlikheid dat die toernooi aan die gang kan kom. Gewaarsku NZ Rugby het meer hoop vir ’n Bledisloe Cup-reeks teen die Wallabies, maar dit word ook gekompliseer deur grensbeperkings en ’n op­lewing van Covid-19-besmetting in albei lande. Newstalk ZB berig Ardern het gesê All Blacks-toetse is ’n “werklike moontlikheid”, maar sy het gewaarsku die kwessie is nie net in die regering se hande nie. “Daar is verskeie kere besprekings gevoer daaroor of ons vir ’n toernooi gasheer kan speel,” het Ardern verduidelik. “Dit is iets wat ons ondersoek het om te kyk of ons dit binne die huidige reëlings kan vergemaklik. “Ons het wel streng reëlings aan die grens wat ons moet handhaaf. Die departement van gesondheid moet tevrede wees met alles. “Dit hang nie net van ons af nie. Ons het daardie deur oopgehou en te goeder trou die protokolle deurgemaak. “Maar uiteindelik is ons nie die enigste mense wat die besluit neem nie.”