ENIGE besluit vir Suid-Afrika om een verkiesing te hê kan eers na die 2021 munisipale verkiesing geskied. Die Onafhanklike Verkiesingskommissie sê die besluit om die land se munisipale, provinsiale en algemene verkiesing een te maak berus by die parlement. Die hoofstuk-9-instelling maan egter dat een verkiesing 'n logistieke uitdaging sal wees. Verder noem die OVK dat hulle 130 miljoen stembriewe sal moet druk en dat die tel van die stemme meer ingewikkelder sal wees. Dit kan ook langer as die huidige sewe dae strek. Nog 'n bekommernis van die OVK is dat die stelsel vir van die kiesers ingewikkeld kan wees, veral in gebiede waar kiesers tot vyf stembriewe sal ontvang. Met die OVK se verskyning voor die parlement wou LPs weet of een verkiesingsdag moontlik is, om die hoë koste van veldtogte te verlaag. Glen Mashinini, voorsitter van die OVK, sê: "Die kommissie se ontleding en regsadvies is van mening dat enige voorstel om een verkiesing te hê eers realisties na volgende jaar se munisipale verkiesing oorweeg kan word."