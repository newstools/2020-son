DAAR gaan beslag gelê word op Marthinus en Johanna Rabie se bates nadat die nasionale vervolgingsgesag (NVG) ’n hofbevel bekom het om ’n curator bonis vir dié doel aan te stel. Die egpaar staan tereg op 34 klagte van bedrog waarby miljoene rande betrokke is en pleit onskuldig. Marthinus was ’n tegnikus in diens van die Wes-Kaapse departement van landbou by die Oudtshoorn-proefplaas. Die staat voer aan hy het sy vrou se twee beslote korporasies, Attaqua en Gwaiing Ontwikkelings, tussen 2006 en 2008 bevoordeel met die toekenning van tenders en hulself dus onregmatig verryk. Ontken Marthinus ontken dat hy fisiek betrokke was by projekte van sy vrou. So byvoorbeeld ontken hy die getuienis van ’n pa en seun, Dermorney en Johan Wicomb, dat hy hulle met ’n staatsvoertuig vervoer het vanaf die proefplaas na Zoar, waar hulle vir Attaqua gewerk het. Die NVG het Alon Kowen van Pure Capital as kurator aangestel. Hy kan beslag lê op die egpaar se bates hangende die uitslag van die jare lange saak. As die beskuldigdes skuldig bevind word, sal die eiendom verkoop en die opbrengs in die kriminele-bate-herwinningsrekening betaal word. Andersins sal dit aan die egpaar terug­besorg word. Die Rabies is uit op waarskuwing. Hulle kom weer op 9 Oktober voor.