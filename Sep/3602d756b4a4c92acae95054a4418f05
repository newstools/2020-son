MENSE wat weet van ’n kind, bejaarde of vrou wat mishandel of 
onsedelik aangerand word, maar dit nie aanmeld nie, kan ook nou vervolg 
word. Dié nuwe klag is ingesluit by drie wette wat aan die kabinet voorgelê is. Die
 kabinet het die Wysigingswet op die Strafreg (Seksuele Oortredings en 
Verwante Sake), die Wysigingswet op Strafregtelike Aangeleenthede, en 
die Wysigingswet op Gesinsgeweld goedgekeur en gewysig. Mense wat hulle skuldig maak aan seksuele teistering sal voortaan ook strafregtelik vervolg kan word. Die kabinet het in ’n persverklaring gesê die wysigings was broodnodig. “Die slagting weens gendergeweld in die vorm van die sinlose moord op ons vroue duur voort. “In
 een van die mees onlangse voorvalle is ’n vrou in ’n polisiestasie 
doodgeskiet. Sy was daar om ’n saak teen haar man te maak.” Die man is in hegtenis vir die moord. “Ons doen ’n beroep op die owerhede om geregtigheid te laat geskied.” In
 dieselfde asem het die kabinet gevra dat die inwoners van Eldorado Park
 met die onafhanklike polisieondersoekdirektoraat saamwerk sodat 
geregtig­heid ook vir Nathaniel Julius (16) geskied. Drie polisiebeamptes loop hof vir die dood van die gestremde tienerseun. “Die inhegtenisname van die beamptes wys niemand is bo die wet verhewe nie.” Die staatsvaders het ook oor die Clicks-hare-sage ’n sent in die bord gegooi. Diskriminasie “Swart mense se hare was in die verlede ’n intense onderwerp wat baie gepolitiseer is. “Dit was ook die oorsaak van onregverdige diskriminasie. “Elke
 Suid-Afrikaner het die reg om te praat oor enige iets wat teen die 
Grondwet is. Maar betogers moet altyd onthou dat hulle nie ander se 
regte mag skaad wanneer hulle ’n protesoptrede hou nie. “Die regering veroordeel die vandalisme wat dié week met protesoptredes gepaard gegaan het. “Ons kan nie wetteloosheid, vandalisme en die beskadiging van openbare en privaat eiendom gebruik om konflik op te los nie.”