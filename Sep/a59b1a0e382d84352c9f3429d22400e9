AGT mense is Donderdagoggend beseer toe twee ligte voertuie teen mekaar gebots het. Twee van die insittendes is in ’n ernstige toestand. Die kop-teen-kop-botsing het in Spine Road in Khayelitsha gebeur. Spanne van ER24, asook Life Healthcare, die Metro-dienste en die brandweer het by die toneel opgedaag. Russel Meiring, woordvoerder van ER24, sê die spanne het die twee voertuie op die kant van die pad aangetref. In een van die voertuie was ’n vrou vasgekeer. Sewe ander slagoffers is ook op die toneel aangetref. Toerusting Volgens wat die reddingswerkers op die toneel kon vasstel, was dié sewe in die een voertuig en die vrou was in die ander voertuig wat in die ongeluk betrokke was. Reddingspanne moes gespesialiseerde toerusting gebruik om die vasgekeerde vrou uit die wrak te kry. Die spanne het almal behandel en gevind twee van die slagoffers is baie ernstig beseer. Die ander het geringe beserings opgedoen. Die kritiek beseerde pa­siënte is hospitaal toe geneem vir verdere behandeling. Die polisie het daarna verder op die toneel ondersoek ingestel om vas te stel hoe die ongeluk gebeur het.