ROFSTOEI-FANS het gisteroggend wakker geskrik met die skoknuus dat die geliefde voormalige swaargewigkampioen Danie Brits onverwags oorlede is. Brits (55), wat sy lewe lank in Roodepoort gewoon het, het volgens die Kaapse swaargewig Shaun Koen Woensdagaand langs sy bed geval. Sy kop het die bedkassie getref en hy het sy nek gebreek. “Ja, dis ’n massiewe skok vir almal wat Danie geken het. “Almal sal hom onthou as een van die legendes van die Suid-Afrikaanse kryt. “Danie het as tegniese stoeier nie sy gelyke gehad nie. Hy was ’n nice ou buite die kryt, maar sekerlik die taaiste binne-in die kryt. “Danie het ook die grondslag gelê waarop vandag se generasie voortbou,” sê Koen. Brits was ’n Springbok en Suid-Afrikaanse amateur-kampioen. Hy het ook in judo uitgeblink voordat hy die geldkryt betree het. Hy het in 1983 sy debuut vir wyle Bull Hefer gemaak, wat jare lank Suid-Afrika se voorste promotor was. Vriend Brits het lank as die gemaskerde Tornado gestoei en hy het landwyd vol sale getrek. Hy het met talle van die wêreld se voorste stoeiers kragte gemeet en lank sy ou vriend Danie Voges as spanmaat gehad. Voges sukkel nou al jare met sy gesondheid en is aan ’n rolstoel gekluister.