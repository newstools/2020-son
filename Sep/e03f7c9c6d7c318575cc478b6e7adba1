RASSIE Erasmus het die Bulle se nuwe aanwins, Kurt-Lee Arendse, onder die bus gegooi – en dít terwyl hy nie al die feite tot sy beskikking gehad het nie. Erasmus, Saru se direkteur van rugby, het Maandag aan die media gesê “ ’n speler” het ’n vlug verpas en dat dié oortreding die speler “definitief ’n ruk sal terugsit om in die toekoms ’n Springbok-groep te haal”. Erasmus het die speler later as Arendse geïdentifiseer. Die voormalige Springbok-afrigter het terselfdertyd ook erken daar was kommunikasieprobleme en Arendse kon as gevolg hiervan nie sy vlug haal nie. “Maar daar kan baie redes daarvoor wees,” het Erasmus ook gesê. “Ek wys nie vinger na Kurt-Lee nie, maar ons moet eers uitvind waarom hy laat was vir ’n vlug. “Hy sou dalk later kon vlieg, maar ons het net besluit om Malcolm Jaer (in Seabelo Senatla se plek) te kry.” Die 24-jarige Paarliet het Saterdag in die Super Fan Saturday-wedstryd teen die Sharks sy debuut vir die Bulls gemaak. Hy het twee drieë gedruk – een daarvan ’n solo-poging van meer as 80 m. ’n Woordvoerder van die Bulls het gister aan Son gesê: “Die hele ding was eenvoudig ’n simpel misverstand oor Kurt-Lee se vlugreëlings. “Hy is baie geëerd om oorweeg te word en sal ongetwyfeld aanhou hard werk en daarna streef om meer (Springbok-)geleenthede (vir homself) te skep.” Son het gister in ’n mediakonferensie ook vir Duane­ Vermeulen oor die situasie gepols. Die agtsteman was Saterdag Arendse se kaptein. “Ek kan glad nie daai vraag beantwoord nie,” het Vermeulen gesê. “Ek het nie eens geweet hulle het hom (Arendse) opgetrek nie. “Al wat ons geweet het, is Seabelo (Senatla) kan nie lid wees van die span nie. “Hy het op ons groep gesê hy moet ongelukkig onttrek weens ’n hamstring-besering, so dit is ál wat ons weet wat met daai hele ding aangaan.” Son het egter intussen betroubaar verneem Arendse is eintlik gestraf vir ’n fout wat hy nie begaan het nie. Hy is laat Sondagaand gesê om Maandagoggend op ’n vlug Kaapstad toe te wees, maar die verkeerde reis-inligting is klaarblyklik met hom gedeel en dit is hoekom hy nie op die vlug was nie.