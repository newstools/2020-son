MO FARAH en Sifan Hassan het Vrydagaand nuwe wêreldrekords in die eenuur-wedlope vir mans en vroue op die Diamond League-atletiekbyeenkoms in Brussel opgestel. In dié wedloop is die wenner die atleet wat ná 60 minute die verste gehardloop het. Die 37 atleet van Brittanje het ’n afstand van 21 330 meter afgelê. Hy het die vorige rekord van 21 285 meter oortref wat Haile Gebrselassie van Ethiopië 13 jaar gelede opgestel het. Farah het 45 meter verder as Gebrselassie gehol. Farah was in ’n hewige stryd in die laaste paar rondtes met Bashir Abdi (31) van België gewikkel. Net soos Farah is Abdi in Mogadishu in Somalië gebore. Farah het erken dat Abdi hom gehelp het om die rekord te verbeter. “Ja, ek en Bashir het saamgewerk,” het ’n verheugde Farah agterna gesê. “Hy het my hier teen die einde aangespoor om vinniger te hardloop. Dit wys net wat kan vermag word wanneer atlete saam werk om ’n doelwit te bereik.” Volgens Farah was hy baie opgewonde om net weer op die baan te wees. “Toe die organiseerders my vra om’n aanslag op die wêreldrekord van een uur te maak, was ek baie gelukkig en gemotiveerd, veral omdat al die byeenkomste tot dusver vanjaar gekanselleer was. “My terugkeer na die baan was wat my gedryf het. Ek het geweet dat ek in 'n goeie toestand was na al die harde werk wat ek die afgelope ses weke gedoen het. My doelwit was om die wêreldrekord saam met Bashir te jaag. Ons het die afgelope ses weke baie saamgewerk en was heeltemal daarop ingestel om daardie tyd te kry. “Op’n sekere punt, met net tien rondtes oor, het dit moeilik geword. Ek was bly dat Bashir die voorsprong geneem het. Ek het egter goed gevoel met net een minuut om te gaan. Ek het bly glo in my spoed en het geweet het dat ek 'n goeie kans sou hê om hierdie oorwinning te behaal. ‘n Laaste vinnige rondte is steeds my beste taktiek. “Dit is nie veronderstel om maklik te wees om 'n wêreldrekord te breek nie, maar ek kan jou sê dat dit regtig moeilik was. Die rekord het baie lank gestaan, so dit sê baie. “Ek hou daarvan om voor fans te hardloop. Maar dit is die situasie vir almal van ons. Ons is net gelukkig dat ons so 'n kompetisie kon hê,” het hy bygevoeg. Sifan Hassan van Nederland het vroeër op dieselfde byeenkoms die wêreldrekord in die een-uur-wedloop vir vroue met meer as ’n rondte verpletter toe sy 18 930 meter gehardloop het. Hassan (27) is die huidige wêreldrekordhouer in die 5 000 m. Die atleet wat in Ethiopië gebore atleet is, is ook die wêreldkampioen in die 1 500 m en 10 000 m.  Sy het meer as een rondte - verder as die vorige rekord van 18 517 m gehardloop, wat Dire Tune van Ethiopië in 2008 opgestel het. Die twee Suid-Afrikaanse naellopers Clarence Munyai (22) en Sinesipho Dambile (18) wat sy buiging in die 200m in die Diamond League sou maak, het nie soos verwag vir die byeenkoms aangetree nie. Dié twee het op kort kennisgewing onttrek. 