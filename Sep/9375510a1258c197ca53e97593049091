CAPE Umoya United het in sy kort bestaan van net drie jaar reeds dieselfde getal coaches­ gehad. Gewoonlik voorspel sulke onstabiliteit net slegte nuus vir enige klub. Dit boesem ook nie baie vertroue in dat grootnaam- spelers en borge na die klub gelok sal word nie. Maar dit blyk dat Umoya, waar Roger de Sá aan die stuur is, nie juis veel oor die klub se toekoms of belange worry nie. Umoya het pas sy derde coach, Maahier Davids (38), ook in die pad gesteek. Davids, wat net so onder 300 dae in die hot seat was, is deur De Sá, die klub se sogenaamde shareholder, ingelig die uurglas het vir hom uitgeloop. Davids, wat groot sukses behaal het met Ajax Cape Town se akademiespanne, het onder moeilike omstandighede op en van die veld af darem die klub se Eerste Liga-status behou. Dankbaar Die verwagting van Davids se kant af om in die toekoms daarop te bou, is nou by die venster uit. Hy was diplomaties oor sy afdanking en wou nie te veel uitlaat nie. “Ek is dankbaar vir die kans en daar wag ander moontlikhede vir my,” is ál wat Davids wou sê. Sy voorganger, Dominic Isaacs (38), se lot was soortgelyk. Isaacs, wat ’n goeie loopbaan as speler geniet het met klubs soos Ajax, Kaizer Chiefs en Bloemfontein Celtic, is in November 2019 ook op ’n onbeleefde wyse die deur gewys as Umoya-breier. Dis nadat hy die klub van relegasie gered het nadat Umoya se eerste coach, De Sá, drooggemaak het deur die klub in hul tweede seisoen in die laaste posisie te los. Beide Isaacs en Davids is jong opkomende Kaapse coaches­ wat hard werk om ’n loopbaan in coaching­ te vestig. Toe Son De Sá skakel, het hy soos verwag nie sy selfoon beantwoord nie. “Ek kan nie nou praat nie,” laat weet hy toe per SMS. Dis geen geheim dat Umoya se eienaars nie juis die nodige sokkerkennis en vernuf het nie en dis waarom hulle De Sá genader het. Probleem Maar dieselfde individu wat Umoya se hoës aangestel het om die klub na nuwe hoogtes te neem, is besig om die klub in die grond in te bedryf. Son se bron sê De Sá “dink dis sy klub en hy wil maak en doen wat hy wil”. Dalk lê die probleem by De Sá en nie die coaches nie.