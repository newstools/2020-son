MA SERAH (*skuilnaam) is platgeslaan en lewensmoeg van sukkel met haar gr. 9-dogter nadat die stelsel dié ma glo in die steek gelaat het. En boonop is die tiener nou pregnant van ’n volwassene twee keer haar ouderdom. Ma Serah van ’n plaas in die Kannaland-distrik vertel: “Toe die kind met die jong deur die weer begin raak, het ek soos ’n bekommerde ma opgetree en haar van die man probeer weghou. “Ek het haar een aand met ’n belt geslaan. Toe gaan sy welsyn toe met my. “Ek het die welsyn gevra om my te help om my minderjarige kind weer by my huis te kry omdat sy uitgetrek het. “Die welsyn sou toe weer na my toe terugkom, maar niks ... Nou sit ek met ’n kind wat pregnant is en by dié man bly.” Die ma kry AllPay vir die meisie, maar “nou sal my meisiekind ook kinder-pay kry”. Die ma sê sy het ook ’n boodskap van die daghospitaal gekry dat sy ’n saak teen die man moet oorweeg. Assessering “Ek dink ek moet dit doen, want dit breek my hart dat my kind nou ’n kind moet kry. Ons sal haar nooit afskryf nie.” Esther Lewis van die Wes-Kaapse departement van maatskaplike dienste het by navraag gesê: “ ’n Maatskaplike werker is opdrag gegee om ’n assessering te doen. “ ’n Intervensieplan gegrond op die uitslag van die assessering sal dan ontwikkel word.”