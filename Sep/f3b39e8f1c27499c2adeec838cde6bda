FAF du Plessis en Lungi Ngidi was twee van die groot helde vir hul Chennai Super Kings-span in die eerste wedstryd van vanjaar se uitgestelde Indiese Premierliga (IPL). Die twee Proteas het onderskeidelik met kolf en bal uitgeblink in Chennai se oorwinning met 5 paaltjies oor die IPL se verdedigende kampioen, Mumbai Indians, in Abu Dhabi. Dié IPL sou reeds in Maart begin het, maar het weens die corona-virus-pandemie nou eers begin. Dit word om veiligheidsredes vanjaar in die Verenigde Arabiese Emirate onder bio-bubble-regulasies gespeel. Maar selfs al word geen toeskouers toegelaat nie, was die krieket wat opgedis is nét so intens soos dié wat in ’n stampvol stadion gespeel sou wees. Mumbai het eerste gekolf en 162 lopies in sy toegelate 20 boulbeurte aangeteken. Nog ’n Suid-Afrikaner en kaptein van die Proteas se eendaagse en T20-span, Quinton de Kock, het vir Mumbai met die kolf uit­geblink met 33 lopies van 20 balle voordat Shane­ Watson hom van Sam Curran se boulwerk uitgevang het. Saurabh Tiwary (42) het ook die lopies vir Mumbai ingeryg, maar dit was eenvoudig nie genoeg nie. Dit is grootliks te danke aan die verwoesting wat Ngidi (3/38) laat in Mumbai se kolfbeurt gesaai het met sy naatboulaflewerings – dit ondanks die feit dat hy lopies teen ’n duur 9,5 per boulbeurt afgestaan het. Chennai se kolfbeurt het nie te goed begin nie, met Watson (4) en Murali Vijay (1) wat sommer vroeg uitgeknikker is. Du Plessis en Ambati Rayudu het egter met groot gemak Chennai se beurt herstel met ’n uitstekende vennootskap van 115 lopies. Rayudu het 71 lopies gemoker voordat hy sy paaltjie verloor het, met Du Plessis wat ’n onoorwonne 58 opgestapel het om Chennai by die wenteiken te kry.