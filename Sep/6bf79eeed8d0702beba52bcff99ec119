MANCHESTER United moet sy verdedigingslinie uitsorteer eerder as om so hard na nog aanvallende spelers te vry. Gary Neville, legendariese United-kaptein en deesdae kommentator vir Sky Sports, meen die 19-malige Engelse Premierliga-wenner se swak verdediging kan tot nóg vernederende nederlae lei. United het dié seisoen swak begin toe Crystal Palace hom op Old Trafford met 3-1 geklop het. Fans van die Red Devils moes weer toekyk hoe hul span die meeste balbesit geniet, maar niks daarmee uitrig nie. Dis iets wat Ole Gunnar Solskjaer (manager) se span in die eerste helfte van verlede seisoen ook duur gekos het. Al het United derde geëindig en vir die 2020-’21-seisoen se Uefa Champions League gekwalifiseer, is daar verwag dat hy heelwat versterkings vir die seisoen sou inbring. Tot op hede is die enigste noemenswaardige signing dié van die middelveldspeler Donny van de Beek van Ajax Amsterdam. Dié kaaskop is ook die enigste speler wat sy kop omhoog kan hou ná Saterdag se misoes. Hy het as plaasvervanger vir Paul Pogba opgekom en United se troosdoel in sy Premierliga-debuut aangeteken. Neville meen United het genoeg skietgoed op die aanval, maar daar is nog probleme lê agterlangs. Die tyd raak nou min om versterkings in die verdediging te koop. Daar is net twee weke in die transfer window oor. Maar luister na raad is min, want SundaySun het net gister berig dat United weer ’n aanbod vir die aanvallende Borussia Dortmund-speler Jadon Sancho op die tafel gaan sit. Neville het in sy Sky Sports-opsomming gesê: “Daar kan maar baie gepraat word oor Jadon Sancho, maar totdat hulle ’n centre-back kry wat kan hol en man-tot-man tackles maak, gaan hulle nie die liga wen nie. “Hulle moet ’n mobiele, vinnige, dominante centre-back kry om langs (Victor) Lindelöf of (Harry) Maguire te speel.