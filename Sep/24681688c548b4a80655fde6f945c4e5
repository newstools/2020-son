'N MAN van Rowallan Park in Port Elizabeth is Maandagaand deur aanvallers in sy huis doodgeskiet. Die voorval het gebeur nadat Anton Kolesky sy 19-jarige seun uitgestuur het om iets uit die bakkie te gaan haal. Kol. Priscilla Naidu, polisiewoordvoerder, sê die tiener is buite deur twee onbekende mans gekonfronteer. "Een van hulle het 'n vuurwapen op hom gerig en by die huis ingedwing. Soos hulle binnegegaan het, wou Kolesky van die bank af opstaan, maar is deur die verdagtes geskiet. "Die verdagtes het te voet gevlug. Niks is uit die huis gevat nie." Naidu sê die motief vir die moord is nog onbekend. Die polisie soek nou die publiek se hulp om die moordenaars op te spoor. Naidu sê die verdagtes is twee bruin mans. Een is lank en het 'n rooi jacket en grys beanie aangehad. Die ander verdagte is baie kort. Enigeen met inligting kan die Kabegapark-polisiestasie by 041 397 6802 / 6867 of die misdaadlyn by 08600 10111 bel.