OUDTSHOORN. – Inwoners van die Smartie Town-woonbuurt is baie hêppie dat die cops op beweerde mert-huise toeslaan. Die inwoners is bekommerd oor die snelle pas waarteen gewetenlose dwelmsmokkelaars hul vuil kloue in die gemeenskap inslaan. Dwelmhuise het die afgelope drie maande van lockdown met rasse skrede toegeneem, kla die inwoners. Maar Woensdagmiddag was Reggie Oliphant-straat ’n miernes van bedrywighede toe die cops by beweerde dwelmneste toegeslaan het. Die woonbuurt gaan gebuk onder armoede weens werkloosheid en dit krioel van druggies – veral onder die jeug. ’n Inwoner, Nancy Schalk (46), sê dwelms verwoes die plaaslike jeug. Schalk sê: “Ons het regtig waardering vir wat die polisie doen met hierdie raids. Vasvat “Dwelmsmokkelaars hardloop uit die Kaap uit weg en kom verwoes dan ons jong kinders se lewe.” ’n Pa van drie wat anoniem wil bly, sê hierdie merts hardloop uit ander plekke weg van die polisie af en slaan dan toe op hul onskuldige kinders. “As ’n gemeenskap is ons bly dat die polisie nie stilsit nie en hulle vasvat,” het die pa gesê. Kapt. Malcolm Pojie, ’n polisiewoordvoerder, sê die betrokke raid is gedryf deur die polisie se misdaadintelligensie-eenheid. Volgens Pojie is verskeie arrestasies gemaak vir die besit van Mandrax en dagga. Die woordvoerder sê die gearresteerdes sal binnekort in die Oudtshoorn-landdroshof op dwelmverwante klagte verskyn.