AJAX Cape Town kort vandag weer ’n oortuigende sege in sy laaste play-off-wedstryd vir promosie tot die Premier­sokkerliga (PSL). Calvin Marlin, afrigter van Ajax Cape Town, sê sy span is deeglik bewus van wat vandag op die spel is wanneer hulle Black Leopards in die Rand-stadion pak. Ajax is bo-aan die promosie-relegasie-toernooi se puntelys. Hy spog met ses punte, maar Leopards ook. Dis net die Urban Warriors se beter doeleverskil wat hulle in die eerste plek hou. Leopards weet ook hulle kan al vandag met ’n sege oor Ajax ’n plek in die PSL vir 2020-’21 verseker. Hulle het die Ajax in dié spanne se eerste ontmoeting met 1-0 geklop. Nog ’n sege sal genoeg wees om die Urban Warriors tot ’n derde seisoen in die Nasionale Eerste Liga te verdoem. Leopards speel eerskomende Maandag in hul laaste wedstryd teen Tshakhuma Tsha Madzivhandila (TTM). Volgens Marlin kan sy span nie beheer wat in die laaste wedstryd tussen TTM en Leopards gebeur nie. Veral met TTM wat tot dusver al sy wedstryde in die play-offs verloor het. “Ons kan ongelukkig niks verwag van TTM nie. In hul vertonings sover is geen aanduiding dat hulle in die laaste wedstryd enige kompetisie sal wees vir Leopards nie, so dit hang alles van ons af. “Behalwe dat ek dink TTM gaan nie kompetisie wees vir Leopards nie, lek hulle ook doele.” Marlin meen daarom hulle moenie vandag net wen teen Leopards nie, hulle moet ook genoeg doele aanteken om ’n beter doeleverskil te behou. “Ek voel sterk dat die promosie op doele beslis kan word, so doele is vandag belangrik.” Marlin sê almal wat by die klub betrokke is, is bewus van wat op die spel is. Gereed “Daar is nog geen ruskans nie. Die spelers moet gefokus wees, want ongelukkig het ons onsself in hierdie posisie gesit met ons swak vertonings aan die einde van die Nasionale Eerste Liga-seisoen. “Bygesê: Almal voel goed en is gereed om Leopards te klop om promosie te wen.” Die sokkerwedstryd skop 15:00 af.