OM TE sê 2020 is op sy kop gekeer voel soos ’n under­statement. En dis veral die matrikulante wat dit erg voel omdat hulle hele finale skooljaar basies weens die Covid 19-pandemie ingesluk is. Die span by die tydskrif Kuier het besluit om iets hieromtrent te doen. Kuier, wat al sedert 2017 die Winterskool-program (’n bootcamp vir matrieks) aanbied, vat vanjaar hande met die Rapport Onderwysfonds (ROF), Netwerk24 en kykNET om broodnodige matrieklesse na elke matrikulant te neem. Hierdie projek heet amptelik die Kuier Rapport Matriekklas 2020 en word oudergewoonte in Afrikaans aangebied. Lesse is in video-formaat opgeneem en word aangebied deur ervare onderwysers van wie baie nasieners in die eindeksamen is. Die video-klasse is reeds vanaf 17 Augustus gratis op Netwerk24 se MySkool-blad beskikbaar en sal tot 22 Desember daar bly. Dis dieselfde blad waar Netwerk24 vroeër vanjaar, aan die begin van die lockdown, lesse vir hoërskoolleerders aangebied het. Matrikulante en hul ouers moet net sorg dat hulle data of internettoegang het om op Netwerk24 se MySkool-blad te gaan, maar die inhoud is gratis. Hulle hoef dus geen intekengeld te betaal nie. Agt vakke (Afrikaans Huistaal, Engels Eerste Addisionele Taal, Wiskunde, Wiskundige Geletterdheid, Besigheidstudies, Lewenswetenskap, Toerisme en Geskiedenis) word gedek in vanjaar se projek. Matrikulante sal vanaf 17 Augustus tot 22 Desember, wanneer die matriekeindeksamen min of meer tot ’n einde loop, toegang hê tot hierdie video-klasse op Netwerk24 se MySkool-blad sowel as op die YouTube-kanaal. Elke vak het 15 lesse, met die uitsondering van Toerisme en Geskiedenis, wat elk net 8 lesse gaan bevat. Behalwe die video-klasse gaan matrikulante ook toegang hê tot ’n tolvrye (gratis) hulplyn (080 111 2234) waar onnies reg staan om te help as jy vrae het oor die vakke wat in die video-klasse gedek word. “Toe die pandemie ons tref, was Kuier reeds aan die beplan om ons Winterskool-projek oudergewoonte in die Junie-vakansie aan te bied. “Ons moes hard dink hoe ons matrikulante steeds kon help,” vertel Ernusta Maralack, artikelredakteur van Kuier­ en projekleier van die Kuier Rapport Matriekklas 2020. Volgens haar het dit ’n groot kopskuif en innoverende denke gekos om die projek in ’n baie kort tyd steeds te maak werk. Dit is hoekom daar uiteindelik op video-klasse besluit is sodat matrikulante minstens steeds na ’n onderwyser kon kyk in ’n klas-opset terwyl die betrokke onnie die les aanbied.