’N GESIN van Faure in Macassar kan binnekort op straat sit as die St. Paul’s Anglikaanse kerk sy sin kry. Titus van Rooy (58), sy vrou, Chantall, en hul kinders woon die afgelope 12 jaar in die drieslaapkamerhuis wat enkele meters van die kerk en die pastorie geleë is. “Ons het voor daai in ’n agterkamer in ’n huis in Eersterivier gewoon.” Kwessies Van Rooy vertel een van sy vyf kinders is erg gespot oor sy in die somer lelik ekseem gekry het. “Daar was ander kwessies ook. Ons het vir iemand by die kerk vertel van ons probleem met blyplek. Dis hoe ons by dié huis beland het.” Volgens die pappa was die huis erg gevandaliseer en hy het dit laat regmaak. “Ek het toe huur betaal, maar ook odd jobs vir die kerk gedoen. “Ek het ook altyd ’n oog oor die kerk self gehou, want voorheen was daar baie inbrake. Dit het gestop toe ons hier intrek.” Hy sê hy het drie jaar gelede die St. Paul-gemeente verlaat as gevolg van kerk politiek. Inkomste “Die predikante het gekom en gegaan in die jare. Niemand het ooit ’n probleem gehad met my en my gesin wat daar bly nie.” Die kinkel in die kabel het gekom toe Van Rooy in 2016 ’n hartaanval gehad het en nie weer vir ’n inkomste kon werk nie, vertel hy. “Hulle het steeds verstaan, maar van die wardens by die kerk was nie gelukkig nie.” Toe eerwaarde Adrian Michael Knight egter die vader van die gemeente word, het die kerk die Van Rooys tot 30 November 2019 gegee om uit die plek te trek. “Die plaaslike munisipaliteit is ook ingeroep vir alternatiewe blyplek. Hulle het ons op ’n lys gesit vir noodbehuising in Philippi en naby Atlantis, maar dis te ver van waar ons nou woon. Drie van my kinders is nog op skool hier.” Die kerk het toe aansoek gedoen en ’n uitsettingsbevel vir Van Rooy en sy gesin gekry. In die hofaansoek sê die applikant (die kerk) dat hy nie kan bekostig om mense op sy gronde te hê wat nie betaal nie. Maar Van Rooy sê hy het aangebied om rent van R1 000 te betaal. “Dis asof die eerwaarde net nie belang stel nie. Dié ding moet maar nou sy gang gaan.” Wilma Ross, die kerk se administrateur, sê hulle kan nie oor die kwessie kommentaar lewer nie. “Die saak is nog voor die Kaapse hooggeregshof.”