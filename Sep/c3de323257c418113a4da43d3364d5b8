DIE landbouvereniging TLU SA sê dis tyd dat Bheki Cele, minister van polisie, besef dat ras wel 'n rol in plaasaanvalle speel. Henry Geldenhuys, president van TLU SA, sê die terugvoer wat hulle ontvang het wys 'n kommerwekkende element van rassehaat in aanvalle. "Dit is goed en wel dat die minister sê hy beskou die moord van enige 
Suid-Afrikaner as ernstig, maar dit is ook tyd dat hy besef dat ras wel 
‘n rol speel wanneer dit by plaasaanvalle kom,” sê Geldenhuys. Die TLU SA eis meer duidelikheid vanaf Cele oor of plaasaanvalle- en moorde die nodige aandag kry. Dit kom nadat Cele in antwoord op 'n parlementsvraag gesê het plaasaanvalle- en moorde word nie as prioriteitsmisdade geklassifiseer nie omdat dit reeds onder ander misdade soos moord, poging tot moord, seksuele aanvalle en aanranding val. Cele het verder gesê die misdade sal onder die polisie se nasionale landelike veiligheidstrategie - wat op 1 Maart vanjaar geïmplementeer is -  hanteer word. Geldenhuys sê: "Vir die minister gaan dit blykbaar oor die semantiek en nie die beskerming van menselewens nie. "Navorsing het reeds bewys dat die tipe aanvalle en moorde op plase ander elemente as die normale moord en roofvoorvalle het. “Vir ons is die beskerming van ons lede – die landbouers wat elke dag die kos produseer wat Suid-Afrikaners eet – die belangrikste kwessie." Geldenhuys sê Cele moet ook weet dat landbouers saam staan en dat hulle die land kan lam lê indien voedselproduksie geaffekteer word.