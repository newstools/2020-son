“DIT was g’n rooftog nie – dit was ’n hit.” Só meen Iqbel Khan (30), die eienaar van die Bismillah Fisheries in Lotusrivier waar twee mans Woensdagmiddag afgemaai is. In die proses is ’n werk­nemer van die fisheries, Usiman Mbwana (28), egter ook doodgeskiet. Mbwana, ’n Malawiër, was besig om die twee mans, wat die eintlike teikens was, te bedien toe ’n koeël sommer ook op hom bestel word. Khan beweer dit was ’n hit en nie ’n rooftog nie, want niks geld of enige iets is gesteel nie. In ’n grafiese foto wat ná die skietorgie die ronde gedoen het, lê die drie lyke in ’n klein vertrekkie. Rondom hulle lê sakke aartappels en ’n bak geskilde aartappels waarmee chips gebak moes word. Alleen Mbwana het die afgelope vier jaar by die viswinkel gewerk. Volgens Khan was hy langsaan by sy ander winkel en Mbwana was alleen in die fisheries. Khan vertel: “Ek het eers twee skote gehoor, maar gedog dis buite by die robot. “Daarna het nog vier skote afgegaan en toe hoor ek mense skree. “Toe besef ek dit is by my winkel langsaan. “Ek het die drie dooie mans agter in die winkel sien lê. Een van hulle was my werker. “Ek is nog steeds in skok en voel baie hartseer oor wat gebeur het.” Volgens Khan het die twee mans van die apteek af gekom en toe by sy viswinkel ingegaan om ’n gatsby te koop. Hy beweer twee verdagtes op ’n Vuka scooter het die mans tot in die winkel gevolg en hulle as customers voorgedoen. Die mans het begin skiet toe hulle in die winkel is. Mbwana en die ander twee slagoffers het na die kombuis gehardloop, waar hulle toe doodgeskiet is. Volgens Khan besit hy die winkel die afgelope 10 jaar en dit is die eerste keer dat so iets gebeur. Hy het Mbwana as ’n goeie, hardwerkende mens beskryf wat nie gerook of gedrink het nie. Philip Bam van die Grassy Park-gemeenskapspolisiëringsforum het sy skok oor die voorval uitgespreek. Bam sê: “Ons is bekommerd oor die bendeskietery en veral die onskul­diges wat met hul lewe boet. “Die polisie is besig om leidrade op te volg en ons hoop die verdagtes word gou gearresteer.” Intussen is drie moord­dossiere aangelê.