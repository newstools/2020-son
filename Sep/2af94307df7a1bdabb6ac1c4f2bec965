JOHN Moodey, Gautengse DA-leier, se bedanking was om dissiplinêre stappe teen hom vry te spring, sê die party se tussentydse leier, John Steenhuisen. Volgens Steenhuisen het Moodey probeer om 'n senior politikus in 'n werk-vir-seks-skandaal te frame. Moodey het Donderdag sy bedanking aangekondig en het gesê hy voel nie meer tuis in die party nie. Volgens hom is hy so dik vir die party dat hy nie eens snags in 'n DA T-hemp kon slaap nie. Steenhuisen het Donderdag aan die media gesê Moodey se bedanking is 'n poging om die aandag van die werklike redes af te lei. Volgens hom het Moodey in sy tyd as partylid die rassekaart gebruik en vuil politieke speletjies gespeel. Steenhuisen sê Moodey het na bewering twee raadslede in die DA se Ekurhuleni-takke omgekoop om valse bewerings teen 'n senior politikus te maak. "Die klagte is ernstig en sou in die nabye toekoms intern verhoor word, maar dit lyk of Moodey verkies het om te loop sodat hy dissiplinêre stappe kan vryspring," sê Steenhuisen. - The Citizen