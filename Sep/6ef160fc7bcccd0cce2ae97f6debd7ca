STELLENBOSCH FC wil na bewering ’n Nigeriese speler werf om hom vir volgende seisoen se Premiersokker­liga (PSL) te versterk. Luidens gerugte wil Stellies die Nasionale Eerste Liga-span JDR Stars se Onyedikachi Ononogbu werf. Ononogbu was in die 2019-’20-seisoen een van die beste spelers in die NFD, maar sy kontrak met Stars het nou verstryk. Benewens die gerugte oor Stellies het ’n ander PSL-klub, Chippa United, na bewering ’n aanbod gemaak vir die Nigeriër se dienste. Ononogbu het aan Kick Off­ gesê hy onderhandel met klubs oor sy toekoms. Die 22-jarige het hom in Januarie van Tshakhuma Tsha Madzivhandila aangesluit by Stars, vir wie hy 10 wedstryde gespeel het. Ononogbu sê hy oorweeg ’n paar opsies. Stellies het egter aan Son gesê dis net gerugte dat die klub hom oorweeg. “En die klub gaan nie verder kommentaar daarop lewer nie,” het Stellies se woordvoerder, Courtney Williams, bygevoeg. Chippa United se woordvoerder, Lukhanyo Mzinzi, wou ook nie sê of hulle die speler wil werf nie. Ononogbu, wat ’n Nigeriese pa en Suid-Afrikaanse ma het, het nog nie besluit watter land hy wil verteenwoordig nie, so, hy kan eendag nog vir Suid-Afrika uitdraf. Stellies én Chippa moet versterkings kry vir die komende seisoen. Chippa het weer net-net oorleef in die PSL en net onder Stellies in 11de plek geëindig.