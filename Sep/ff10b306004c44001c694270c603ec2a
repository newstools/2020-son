ASHLEY Wenn het altyd geweet harde werk en opoffering is wat uiteindelik sukses bring. En dis presies wat gebeur het. Wenn (46) het laas week sy CD Just Enough Love bekendgestel. Die CD bevat 10 oorspronklike songs en ’n bonus-track. Die sanger is veral welbekend in gospelkringe in die Kaap. Hy het in Elsiesrivier grootgeword en sy musiekloopbaan het as 15-jarige in die Universal Church of Christ-kerk begin. Eers het hy tromme gespeel vir die worship team, maar toe hy later besef hy kan sing, was daar geen keer aan hom nie. Hy het eers sy eie band met agt vriende begin en by veral kerkgeleenthede opgetree. Later het hy by die bekende sanggroep New Birth beland. Hier het hy groot hoogtes bereik, veral met die welbekende songs “When You Found Me” en “I Am Blessed” wat hy self geskryf het. Hiervoor het hy verskeie toekennings gewen, waaronder beste liedjieskrywer op die destydse Glory-toekennings. Op dié spesifieke geleentheid het Wenn die aand met altesaam agt toekennings weggestap. Hoewel Wenn se nuutste album ’n sekulêre een is, is hy ná 23 jaar steeds lid van New Birth. “Ek is so dankbaar vir die ondersteuning van my fans, veral dié wat my altyd aangemoedig het en aangespoor het as ek wou opgee. Alle eer kom die Here toe. “Die album is meer as ’n droom wat waar geword het. Dis die begin van ’n nuwe journey met die hoop om mense se spirits te lig in hierdie moeilike tye en die jeug tot groter hoogtes te inspireer. Dis moontlik as jy regtig wil.” Jazz-plekke Oor die CD sê hy. “Dit beteken soveel meer omdat ek die hele CD – skryf, sing en produce – uit my eie sak moes doen. Maar dit was alles die moeite werd.” Voor lockdown was Wenn ’n bekende gesig by gewilde jazz-plekke soos die ou Valerie’s Jazz Cafe en Jackson Hall by GrandWest. Hy het ook al skouers geskuur met groot name in die bedryf soos Nur Abrahams, Paxton Fielies, Karin Kortjé en vele meer. Wenn glo aan dinge voluit doen en het pas sy eie eie musiekproduksiemaatskappy, Wenn Productions, geregistreer. Aspirant-musikante kan hier gehelp word met songwriting, opnames, musiekvideo-opnames en bemarking. Die CD sal ook vanaf einde van die maand op mediaplatforms soos iTunes, Spotify en ander beskikbaar wees. Bel Tommy Wildschut by 061 507 9644 of stuur ’n e-pos na tommywildschut@gmail.com om Wenn se CD se koop. Die CD se prys is R150. Of bel Wenn direk by 072 878 8981.