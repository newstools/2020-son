JOHN Dobson, afrigter van die Stormers, glo sy span gaan baie beter spel opdis as voor die lockdown. Die Stormers kom Saterdag in ’n Super Fan-kragmeting teen die Lions op Loftus Versfeld­ in Pretoria te staan. Dobson glo ná sewe maande van die veld af in die lockdown, kan die spelers nie wag om weer aan die gang te kom nie. Volgens die coach het hulle krities na elke aspek van hul spel gekyk en hul oefensessies daarvolgens aangepas. “Ek verwag dat ons ons spel na die next level gaan neem,” sê Dobson. “Na my mening is ons ’n beter span as wat ons in Maart was. Die manier waarop ons nou oefen, is aansienlik beter in terme van vaardigheid en intensiteit. Ek glo ons sal nou die span kan klop wat ons in Maart was.” Dobson glo egter steeds sy span kan sy taktiese skopwerk opknap. Die breier het die hulp van die voormalige Springbok-senter Brendan Venter ingeroep om hiermee te kom uithelp. Dit was duidelik uit die twee agtereenvolgende nederlae (teen die Blues en Sharks) net voordat die veldtog in die middel van Maart deur die Covid-19-pandemie gestaak is, dat die Stormers met dié aspek van hul spel gesukkel het. Dobson het benadruk dat hulle gewerk het aan die Stormers se skopspel tydens die inperking. “In daai laaste twee games wat ons verloor het teen die Sharks en die Blues het ons onderskeidelik 38% en 39% gebiedsvoordeel geniet. Ons groot, Springbok-belaaide pak is gewoond daaraan om in die regte dele van die veld te speel. “Hulle kry hul energie om naby die opposisie se 22 te speel. “Brendan (Venter) het in daai opsig meer op ’n individuele grondslag die skrumskakel en los­skakels gehelp. Wanneer die kompetisie aan die gang kom, sal hy dalk nie meer tyd daarvoor hê nie. “Ons het ons skoptaktiek probeer vereenvoudig en om die opvolg van die skoppe korrek te kry. “Brendan het Herschel (Jantjies), Godlen (Masimla) en Da­mian (Willemse) daarmee gehelp. “Dit was waarskynlik die grootste deel van ons spel waaraan ons gewerk het.” Die teenwoordigheid van Warrick Gelant met sy geleerde skopvoet in die laaste vesting behoort ook die Stormers aansienlik met hul taktiese skoppe te help. Benewens Willemse en Tim Swiel op losskakel het die Stormers opwindende jongelinge, soos Christopher Schreuder, Kade­ Wolhuter en Mossie Mostert op nr. 10 en die skrumskakel Thomas Bursey, wat Dobson beïndruk het.