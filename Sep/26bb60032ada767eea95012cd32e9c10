DIE hulpafrigter van die Suid-Afrikaanse vrouekrieketspan is ook nou werkloos. Krieket Suid-Afrika (KSA) het ná twee jaar besluit om nie Salieg Nackerdien se kontrak te hernu nie. KSA het gister aankondig die voormalige Knights-bouler Dillon du Preez is in sy plek aangestel. Die 38-jarige Du Preez sal Nackerdien se plek in die span oorneem as Hilton Moreeng (hoofafrigter) se nuwe regterhand. Moreeng is in Julie heraangestel as die Protea-vroue se breier. Nackerdien (57) was die afgelope twee jaar Moreeng se assistent. Dis geen geheim nie dat die spelers ’n baie hoë agting het vir “Oom”, soos hy onder hulle bekend staan. Voor dit het hy tydelik die rol van hulpafrigter vervul. Nackerdien was in 2017 deeltyds lid van die afrigtingspan voordat hy in 2018 aangestel is.. Marizanne Kapp, een van die mees senior spelers in die groep, kon byvoorbeeld skaars haar vreugde beteuel toe Nackerdien in 2018 as hulpafrigter aangestel is. “So happy dat ‘Oom’ hom weer by ons gaan aansluit! Werklik die beste man vir die job,” het Kapp destyds op Facebook geskryf. Gegroei Die Paarliet wat as een van die gentlemen in die spel in Suid-Afrika beskou word, het gister aan Son gesê: “Ek het my twee en ’n half jaar saam met die span terdeë geniet. “Ons het as ’n span saam gegroei. Ons het saam deur goeie tye gegaan en saam teleurstellings beleef. Ek het geen spyt nie, want ek weet in my hart ek het elke dag my beste vir die span en my land gegee.” Nackerdien is ook die man wat die erkenning moet kry vir die vordering in die span se kolfwerk – sy area van kundigheid. Veral as ’n mens in ag neem hoe die span in Februarie op hul toer in Nieu-Seeland en by die T20 World Cup in Australië gekolf het. In hierdie skouspel het Laura Wolvaardt se dryfhoue oor en deur die wegkant wêreldwyd opspraak gewek. Kolwers soos Lizelle Lee, Dané van Niekerk, Mignon du Preez, Chloe Tryon en Suné Luus het ook almal verbeter. Oor Wolvaardt is Nackerdien baie opgewonde. Hy sê: “Ons het voor die World Cup baie gewerk aan haar T20 game, haar opsies en vaardighede. “Sy leer baie vinnig en het haar deur harde werk as ’n houespeler van formaat onderskei. Aansoek “Ek is baie trots op haar en die ander dames.” Graeme Smith, KSA se direkteur van krieket, sê: “Nadat sy kontrak beëindig is, het hy (Salieg) aansoek gedoen om die hoofafrigterspos wat na Hilton Moreeng gegaan het. Ons moes toe die vakante hulpafrigtersrol vul wat ons met die aanstelling van Dillon du Preez gedoen het. “Hy (Moreeng) kon sy eie hulpafrigter aanstel en hy het Dillon gekies omdat hy ’n boulafrigter wou hê. “Ek, Eddie Khoza en Vincent Barnes het die verdienste met hom bespreek en uiteindelik het ons met sy sentiment saamgestem.”