DIE vermoorde speurhoof van die polisie se eenheid teen bendegeweld was ’n ordentlike polisieman, van dié soort wat die ruggraat van ’n goeie polisiediens vorm. Daarom, meen Forensics For Justice, ’n organisasie wat hom bemoei met die private ondersoek na korrupsie en ander sake, kan hy nie toekyk hoe boewe hardwerkende cops uitroei nie. Paul O’Sullivan, ’n privaat forensiese speurder en korrupsiebestryder het Forensics For Justice gestig. “Die mafia en misdadigers in die onderwêreld sal die Wes-Kaap op sy knieë dwing as hulle toegelaat word om aan te gaan soos nou. Lt.kol. Charl Kinnear was ’n hardwerkende en eerlike polisieman wat maar net sy werk gedoen het. Geregtigheid “Daarom het ons ’n besluit geneem om ’n beloning van R1 miljoen uit te loof vir mense met inligting wat tot die inhegtenisneming van die persone lei wat sy moord gereël en uitgevoer het,” sê O’Sullivan. Volgens hom kan Suid-Afrika maklik soos Mexiko word, maar hulle wil dit keer. “Ons vra dat alle Suid-Afrikaners ons moet join om seker te maak geregtigheid geskied. “Daar is baie korrupte polisielede en vuil joernaliste wat saamwerk. “Ons moet waaksamer word – totdat hulle, saam met die mafia wat hul lewenstyl finansieel ondersteun, in die tronk is. Ons kan almal iets teen korrupsie doen.” Enigeen met inligting oor die moord kan die organisasie se tolvrye nommer, 0800 118 118, skakel.