DIE man van Fisantekraal wat aangekla word van die moord op sy vrou twee weke gelede, is vandag in die Bellville-landdroshof vir sy borgtogaansoek. Bhebosi “Babsie” Ntamehlo (41) is aangekla van moord nadat sy vrou op Sondag 6 September verdwyn het en haar lyk twee dae later gevind is. Ntamehlo het Maandag in die Bellville-landdroshof verskyn. Die oorskot van Nosicelo Tsipa (35), van Fisantekraal naby Durbanville, is Dinsdag 8 September in ’n vlak graf langs die rivier in Greenville, Fisantekraal, gekry. Ntamehlo het Maandag getuig hy en sy vrou het probleme gehad en sy is daardie Sondag omstreeks 19:00 by die huis uit. Volgens Ntamehlo is dit die laaste keer dat hy haar gesien het. Hy het verder getuig hy het haar Dinsdagoggend 8 September by die polisie as vermis aangemeld. Ntamehlo is op dieselfde dag gearresteer. Tsipa se lyk is Dinsdag sowat ’n halwe kilometer van haar huis ontdek nadat iemand haar voete by die vlak graf sien uitsteek het. Mense het ook gesê Tsipa se liggaam was gebrand. Die vermoede is dat haar lyk in ’n wheelie bin gesit is en toe na die rivier geneem is waar sy begrawe is. Inwoners beweer hulle het gesien hoe die beskuldigde ’n wheelie bin na die rivier stoot. Hulle het nog gewonder hoekom hy dit doen. Talle mense het Maandag weer voor die hof betoog.