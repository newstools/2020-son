HY MOES soos ’n kind optree om homself en sy familie te beskerm. Dít terwyl hy met ’n besemstok oral op sy lyf geslaan is totdat sy voete gebloei en die stok in stukkies gebreek het. Só vertel Mervyn Abrahams en voeg by hierdie ervaring is iets wat hy niemand sal toewens nie. Abrahams sê ’n groep cops het laas Saterdagaand by sy huis in Simondium in Franschhoek opgetrek op soek na vuurwapens. Die familie van vyf, insluitend drie jong kinders, was rustig in hul woning. Abrahams het net voor die polisie by sy huis ingekom en reggemaak om ’n movie te kyk, terwyl sy twee jong seuns in die voorkamer gesit en TV kyk het. Bang “Om 22:45 hoor ons voertuie stop en ’n gefluister. “Die hek het oopgegaan en twee geweerskote het afgegaan en my hond het getjank,” vertel Abrahams. Sy hond, Jana, is met ’n rubberkoeël in die bors geskiet. “Ons het gedink dis gangsters wat vir ons kom. Ons was bang. Ek is die huisbaas en het gevoel as die gangsters wil skiet, dan moet hulle my maar skiet en het my kinders kamer toe gejaag. “Toe ek uitgaan, was daar ’n polisieman in gewone klere. Agter hom was ’n ander man met ’n swart helmet op sy kop en vuurwapen in die hand. “Ek is aangesê om plat te lê met my gesig na die grond.” Volgens Abrahams is hy toe na sy kombuis geneem waar die cops gesê het hulle is op soek na vuurwapens. “Toe ek sê ek weet nie waarvan hulle praat nie, het die een my ma se p**s gevloek en ’n ander een begin my toe met ’n besemstok slaan. “Ek moes ook lê terwyl een van die cops my onder my voete geslaan het. “My voete het begin bloei, maar hulle wou nie luister nie. Ek het in ’n stadium vir hulle gesê hulle moet my maar nou doodslaan, want ek weet nie wat hulle soek nie,” sê hy. Hy het vir die cops gesê hy het net ’n gas gun wat in sy kar is. “Daar was ook dagga in my kar. Hulle het na my kar gegaan en dit en die BBgun geneem en my kar uitgetrek en in die pad gelos,” vertel hy. Abrahams sê nie een van die beamptes wat binne of buite sy huis was, het vir hom ’n search warrant gewys nie en nie een het hulle voorgestel nie. Verwys “Net voordat hulle weg is, het een beampte na my toe gekom en gesê hulle gaan terugkom. Ons lê nou saans en voel bang en wonder of hulle nie weer sal kom nie.” Sers. Noloyiso Rwexana, ’n polisiewoordvoerder, sê ’n saak van aanranding is geopen en is na die onafhanklike polisieondersoekdirektoraat (Opod) verwys vir ondersoek.