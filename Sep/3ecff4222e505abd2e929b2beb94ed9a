SOLANK as wat die vroue en kinders van die land in vrees vir geweld lewe, kan Suid-Afrikaners hulle nie heeltemal as vry ag nie, het pres. Cyril Ramaphosa in sy Erfenisdagtoespraak gesê. Ramaphosa sê solank as wat vroue geteister, mishandel, geslaan, verkrag en vermoor word, kan daar nie na Suid-Afrika as 'n beskaafde samelewing verwys word nie. "Om vroue te mishandel is nie ons tradisie nie, nog minder is dit een van ons gebruike. Dit is nie en sal nooit ons erfenis wees nie." Hy sê regdeur die geskiedenis van die vasteland het vroue samelewings gebou en gevorm. "Hulle het koninkryke regeer. Hulle was hoogs gerespekteer en was waardeer. Ons moet 'n einde aan die verskriklike skande bring wat skade aan ons land se beeld aanrig. "As jy 'n vrou onderdruk, onderdruk jy 'n nasie. As jy 'n vrou slaan, slaan jy 'n nasie. Ons moet wegdoen met die praktyk van teen vroue diskrimineer. Ramaphosa het aangemoedig dat daar met die dieselfde vasbeslotenheid sterk gestaan word teen pogings om Suid-Afrikaanse vroue in die media, advertensies en popkultuur te disrespekteer. Hy het na die onlangse Clicks-debakel gewys en gesê dié beledigende advertensie wys daar is nog 'n lang pad om te stap. "Die apartheid-regering het ons kulture sleggemaak en probeer om ons te laat skaam kry vir ons kulture, tradies, ons tale en ons voorkoms. "Dit is ontmoedigend om te sien hoe daar in 'n demokratiese Suid-Afrika steeds ou stereotipes van swart vroue in die publiek uitgebeeld word." Ramaphosa het Erfenismaand aan drie sterk vroue, dr. Esther Mahlangu, Mama Madosini Latozi Mpahleni en Ouma Katrina Esau, opgedra. Hy het afgesluit deur te sê: "Om ons kulture vrylik en openlik te boefen en in ons moedertale te praat, eis ons nie net ons erfenis terug nie, maar ons trots en ons waardigheid as Suid-Afrikaners."