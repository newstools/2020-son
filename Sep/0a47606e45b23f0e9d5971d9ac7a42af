DIE Valke het Dinsdag ’n 44-jarige man wat blykbaar die direkteur van ’n bekende maatskappy is, in hegtenis geneem vir bedrog van meer as R500 000. Die dagvaarding (J175) is op die verdagte bedien om op 5 Oktober in die Bellville-handelshof te verskyn. Lt.kol. Philani Nkwalase, woordvoerder van die Valke, sê die verdagte het na bewering as alleen-direkteur van sy maatskappy vervalste dokumente by die departement van openbare werke ingedien vir werk wat gedoen is. Toegeken Die geld ter sprake was bedoel vir ’n subkontrakteur wat ook van die werk gedoen het. ’n Tender van R10,8 miljoen is aan die maatskappy toegeken vir onderhoudswerk by die parlement. Dié werk is reeds op 5 Oktober 2010 gedoen. Aan ’n ander maatskappy wat na bewering ’n sub­kontrakteur was, is daar luidens die rekords ’n bedrag van R519 000 betaal. Ondersoek Op 26 Oktober 2015 is die departement deur die Kaapse hooggeregshof gelas om ’n addisionele bedrag van R455 296 aan die maatskappy te betaal sodat die subkontrakteur aangestel kan word. Die departement het die bedrag van R519 000 op 19 November 2015 uitbetaal. Volgens die Valke se ondersoek is die geld egter nooit aan die subkontrakteur oorbetaal nie.