’N LEERDER van Mitchells Plain het nou ’n kriminele rekord nadat hy na bewering verkeersbeamptes lelik uitgevloek het. Die tiener van die Hoërskool Portlands in Mitchells Plain is Woensdag omstreeks 07:30 op die hoek van AZ Berman-rylaan en Bottlebrush-weg afgetrek. Die voorval waarin drie traffic cops hom klaarblyklik wurg voordat hulle hom boei, is op video vasgelê. In die video, wat wyd in die sosiale media versprei is, gil die leerder en smeek die beamptes om hom nie seer te maak nie. Sy ma, wat nie geïdentifiseer is nie, gil saam op die agtergrond dat die cops haar seun moet aflos. Die persoon wat die clip op Twitter geplaas het, beweer die leerder het ’n leerlinglisensie en die ma wat saamgery het, het ’n geldige ry­bewys. Hy is gearresteer en sake van crimen injuria en die versuim om te luister na ’n beampte se opdrag is daarna by die Lentegeur-polisiestasie aanhangig gemaak. Op die video kan ’n mens hoor hoe hy die cops met “ma se p**s” en “n***ers” toesnou. Volgens die Stad se uitvoerende direkteur van veiligheid en sekuriteit, Richard Bosman, is hy afgetrek omdat hy op die skouer van die pad gery het. “Dis onwettig om op die skouer van enige pad te ry,” voeg Bosman by. “Motoriste wat gevang word terwyl hulle dit doen, word beboet.” Volgens Bosman het die beamptes hom vir sy rybewys gevra en hy het dit nie gehad nie. “Hy het ook nie ’n learner’s gehad nie. Uitgeklim Bosman voeg by: “Net toe die beampte die boete begin uitskryf, het die driver uitgespring en rassistiese aanmerkings teenoor die beampte gemaak. “Die ma wat die passasier was, het ook uitgeklim en het ’n video begin opneem.”