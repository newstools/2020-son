DIE land se treinstasies loop omtrent deur onder vandale en brandstigters. Suid-Afrika se treinstasies is nie net in ’n gehawende toestand nie, meer as een uit elke drie van hulle het glad nie elektrisiteit nie. Die Passasierspooragentskap van Suid-Afrika (Prasa) bestuur 487 landswyd, waarvan 174 sonder krag sit. ’n Totaal van 313 het genoegsame elektrisiteitsvoorsiening, maar in Gauteng sit Prasa met massiewe probleme, want byna die helfte van die treinstasies daar het nie elektrisiteit nie. Die minister van vervoer, Fikile Mbalula, het dié skokkende onthullings gemaak. Provinsie Die syfers was deel van Mbalula se antwoord op die DA-LP Thamsanqa Mabhena se parlementêre vraag oor die stand van infrastruktuur by treinstasies. Uit Mbalula se antwoord blyk dit dat KwaZulu-Natal darem nie te sleg af is nie. Net 10 van die provinsie se 102 treinstasies sit sonder krag. In die Wes-Kaap het 15 van die 124 treinstasies nie krag nie. In die Oos-Kaap het 7 van die provinsie se 29 stasies nie elektrisiteit nie. Intussen het Unite Behind, ’n burgerregte-groep, Mbalula se besluit verwelkom om nie appèl aan te teken teen ’n onlangse hooggeregshofbevinding nie. Die Wes-Kaapse hoog­geregshof het laas maand Mbalula se aanstelling van Bongisizwe Mpondo as administrateur ter syde gestel. Inmengery In ’n verklaring sê Unite Behind se Zukiswa Vuka hulle glo ook die tesourie se aanstelling van Badisa Mashego as ’n tussentydse accounting authority by Prasa kom op die regte tyd. “Dit beteken nou dat Prasa vry sal wees van politieke inmengery. Dit sal dus minder kwesbaar wees vir die plundering van fondse,” sê Vuka. – News24