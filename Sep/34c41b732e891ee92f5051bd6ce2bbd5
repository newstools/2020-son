CAPE Town City het dié seisoen teruggeveg van moontlike relegasie om sesde in die Premiersokkerliga (PSL) te eindig. Kermit Erasmus se doel teen SuperSport United op die laaste dag van die seisoen het ook verseker dat City R1,5 miljoen in die kwartaallikse kompetisie gewen het. Stellenbosch FC loop egter ’n plek in die top-agt mis nadat hy sy onoorwonne rekord in die bio-bubble verloor het teen die Soweto-reus Orlando Pirates, wat hom met 1-0 geklop het. Albei spanne het die seisoen swak afgeskop voor die onderbreking van spel weens die corona-virus. Ná die hervatting van spel, veral in die bio-bubble, het hulle egter goed afgesluit. City het SuperSport met 1-0 geklop. Die witwarm Baaienaar Erasmus was terug ná ’n besering en dit was sy 13de doel van die seisoen – die 4de meeste van die doelskieters. Hoewel Stellies sy onoorwonne rekord in die bio-bubble verloor het, is sy breier, Steve Barker, tog tevrede. Barker sê: “Ek kan glad nie kla oor hoe die seisoen verloop het nie. “Natuurlik wou ons onoorwonne geëindig het in die bubble, maar Pirates is een van die land se beste spanne.” Stellies eindig dus sy eerste PSL-seisoen in die 10de plek met 36 punte. Barker is die ene optimisme. Hy sê: “Ons het veral in ons vertoning in die bubble gewys dat ons kan meeding met die groot spanne en dit gee ons moed vir die komende seisoen.”