DIT bly maar ’n mooi prentjie om te sien hoe die water uitstroom wanneer die Clanwilliam-dam se sluise oopgemaak word. Maandag was dit ook nie anders nie toe twee van die dam se sluise oopgemaak is en die water in die Olifants­rivier gestroom het. “Inwoners het nader gestaan om dié natuurskoonheid te aanskou,” sê Maxwell Heins, raadslid van die dorp. Die Clanwilliam-dam is in 1935 gebou vir besproeiingsdoeleindes in die Matzikama-streek. In 1964 is sy hoogte tot 43 m gelig. Hoop Luidens die webtuiste van die Wes-Kaapse departement van landbou sal die wal se hoogte met nóg 13 m gelig word. Die projek sal na verwagting in 2023 voltooi wees. In Mei was die watervlak van die dam onder 10%. “Die hoop is altyd daar wanneer die dam op sy leegste is. Ons inwoners van Clanwil­liam weet dat die oomblik dat dit oorvol word, weer sal aanbreek. In hierdie oomblikke, wanneer die dam in sy volheid is, staan ons trots.” Heins sê net 2 sluise is oopgemaak en nie ál 13 soos elders berig is nie. “Laas jaar en die jaar vantevore het ons ook die sluise oopgemaak. Maar in 2017 het die dam nooit vol geloop nie.” Die dam is steeds 100% vol.