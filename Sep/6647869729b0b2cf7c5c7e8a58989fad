COPS was dié naweek besig en heelwat ammunisie, onwettige vuurwapens, dwelms, en gesteelde voertuie is gekonfiskeer. Altesaam 15 verdagtes is ook die afgelope naweek in verskillende operasies vir verkragting en die besit van drugs, onwettige guns en ammunisie gearresteer. Donderdag het die cops se geïntegreerde spanne verskeie operasies in Bellville uitgevoer. Op een perseel is 800 Mandrax-tablette, kokaïen en ’n onvermelde bedrag kontant gekry. Hulle het ’n 42-jarige verdagte gearresteer. In nog ’n operasie Vrydag het lede van Elsies­rivier se misdaadvoorkomingseenheid in Leonsdale skote gehoor terwyl­ hulle op patrollie was. Hulle het ’n verdagte sien weghardloop en hom kort daarna gestop. Die verdagte is uitgeskud en ’n onwettige 9 mm-pistool met ammunisie is in sy besit gekry. Hy is gearresteer en sal vandag in die Goodwood- landdroshof verskyn. In Nyanga is drie verdagtes vir die beweerde verkragting van ’n vrou gearresteer. Die slagoffer het na verneem word saam met die mans in die Newlands-plakkerskamp gedrink. Een van die mans het glo haar panty afgetrek en haar verkrag en sy twee tjommies het haar ook daarna glo verkrag. Die verdagtes sal almal Maandag in die Wynberg-landdroshof op klagte van verkragting verskyn. Nog vyf mans is vir die kaping van ’n voertuig in Athlone gearresteer. Die voertuig is na verneem word in die Crossroads-area gesteel. Nog vier mans is in Guguletu vir die besit van ’n gesteelde voertuig gevang. Die cops was op patrollie in Crossroads toe hulle ingelig is van ’n voertuig wat by ’n huis in die New Rest-plakkerskamp staan. Die cops het vier verdagtes gearresteer wat by die betrokke adres was. Nog ’n verdagte (38) is by die Klipfontein Mission Sta­tion in Crossroads vir die besit van ’n gesteelde voertuig vasgetrek. Die voertuig is verlede maand in Goodwood gesteel.