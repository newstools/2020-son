LEDE van die Blitsbokke het die afgelope naweek die Varsity Cup-rugbyspan van die Nelson Mandela-universiteit kom touwys maak voor volgende seisoen se terugkeer tot studenterugby se voorste kompetisie. Die Madibaz het ’n belangrike seisoen wat voorlê onder hul nuwe afrigter, André Tredoux. Tredoux sal moet verseker dat die Madibaz se eerste seisoen terug in die Varsity Cup seepglad verloop en daarom het hulle die beste se hulp ingeroep. Afrigters van die Nelson Mandela-universiteit het deur ’n webinar met die hoofafrigter, Neil Powell, ‘n fassinerende insig gekry in hoe die Blitsbokke te werk gaan. Die webinar, wat via Zoom aangebied is, is deur Madibaz Sport gereël om afrigters en bestuurders van die universiteit die geleentheid te gee om te verstaan hoe een van Suid-Afrika se suksesvolste sportspanne bestuur word. Dit was ’n geleentheid om te leer hoe die waardes agter die span se sukses op hul werk met die Madibaz toegepas kan word. Powell het in 2013 as hoofafrigter oorgeneem en die Blitsbokke tot agtereenvolgende Wêreldreekstitels in 2016-'17 en 2017-'18 gebrei. Hy is in 2018 as Sewesafrigter van die Jaar aangewys. Een van die belangrikste aspekte waarop hulle gefokus het, was om te verseker dat hulle ’n behoorlike spankultuur het waarby almal inkoop - ’n kenmerk van alle suksesvolle sportspanne. “Die grootste ding met ’n spankultuur is egter dat dit nooit volledig is nie,” het Powell gesê. “Dit is nooit 100% nie, want daar is altyd ruimte vir verbetering.” Hy het gesê die Blitsbokke se spankultuur is ontwikkel ná ’n vergadering na ’n toernooi in 2008 toe Paul Treu nog die afrigter was. “Die waardes wat vir ons belangrik was is familie, integriteit, nederigheid, diversiteit, uitnemendheid en leierskap.” Volgens Powell beteken familie dat die groep spelers mekaar op en van die veld af ondersteun. “Die belangrike ding is dat dit allesomvattend moet wees, sodat almal by die waardes kan inkoop. Almal moet dus ’n rol in die span speel. Op hierdie manier hou jy hulle verantwoordelik vir hul optrede omdat hulle deel is van die ontwikkeling van die kultuur.”