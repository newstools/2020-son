AJAX Cape Town se kans vir ’n terugkeer tot die Premiersokkerliga (PSL) het vroeg in die promosie-relegasie-toernooi momentum gekry. Die Urban Warriors het hul eerste wedstryd teen Tsha­khuma Tsha Madzivhandila FC (TTM) met 3-2 gewen. Ofskoon TTM reeds in volgende seisoen se PSL gaan speel, neem hy steeds deel aan die uitspele omdat hy dié seisoen derde in die Nasionale Eerste Liga (NFD) geëindig het. TTM het vroeër vanjaar die PSL-status van Wits gekoop­. Dit het hom egter nie verhinder om Ajax hard te laat werk vir ’n sege nie. Die Urban Warriors is desperaat vir versoening nadat hulle ’n gerieflike voorsprong in die NFD weggesmyt het. Moroka Swallows het die NFD gewen en outomatiese kwalifisering vir die PSL verseker. Die eerste helfte van gister se kragmeting was maar ’n saai affêre waarin albei spanne nie veel kanse geskep het nie. Hulle het met die rustyd met die telling op 0-0 na hul kleed­kamers in die Rand-stadion ge­stap. Maar twee minute ná die hervatting van die game het dinge begin lewendig raak. Dis toe die veteraan-doelskieter Eleazar Rodgers Ajax met ’n classy header die voortou gegee het. Die Kapenaars se celebrations en voorsprong sou egter net 10 minute duur. TTM het ’n gelykmaker gevind deur Thembisani Nevhulamba. Tebogo Thangwane het TTM toe laat voorloop met sy kolskoot in die 61ste minuut. Ajax het egter nie boedel oorgegee nie en met 11 minute van gewone speeltyd oor het Sonwabile Mfecane sake gelykop gemaak. Kegan Johannes het toe in die 84ste minuut as die groot held na vore getree. Sy poging van net binne die boks het soos ’n vuurpyl getrek om die doelhok se net te laat raas. Die Urban Warriors kom Woensdag in hul tweede uitspeelwedstryd teen Black Leopards te staan. Leopards het die PSL-seisoen in die tweede laaste plek (15de) voltooi en veg om hul status as ’n PSL-span te behou.