DIE kat-en-muis-speletjie rakende Lionel Messi se toekoms duur voort. Messi se pa en agent, Jorge, het gister na Spanje gereis om sake oor sy seun se toekoms met Barça op te klaar. Intussen het die sportjoernalis Duncan Castles berig dat Messi reeds persoonlike terme bereik het oor sy kontrak van vyf jaar met Manchester City wat in Junie 2025 uitloop. Castles dui verder aan dat Messi nie die volle vyf jaar by die Etihad sal wees nie. Die Argentyn wat deur baie as die wêreld se beste speler beskou word, sal die eerste drie seisoene op City se boeke wees. Messi sal die oorblywende twee jaar van sy kontrak vir City se susterklub New York City in Major League Soccer (MLS) uitdraf. Castles stel selfs voor dat Messi aandele in die maatskappy aangebied word. Gesprekke Kragtens die voorwaardes van die ooreenkoms sal die Barça-legende ’n reuse-bedrag van €700 miljoen (byna R14 miljard) kry in die loop van sy vyfjaar-ooreenkoms met die twee klubs. City is nou glo reeds besig met informele gesprekke om Messi na die Premierliga te bring. Jorge het gister egter ontken dat hy enige kontak gehad het met City se manager, Pep Guardiola. Terselfdertyd reken hy dat dit moeilik is vir sy seun om sy loopbaan met Barça voort te sit. Dis g’n geheim dat Messi se geduld met Barça se president, Josep Maria Bartomeu, opgeraak het nie. Die Catalans se vernederende Champions League-nederlaag met 2-8 teen Bayern Munich was te veel vir Messi om te sluk. “Dit is Messi se besluit of hy by Barça gaan aanbly,” het Jorge gesê. Hy het bygevoeg: “Ek het nog nie met Pep gepraat nie. Daar is tans nog niks nie.” – AP