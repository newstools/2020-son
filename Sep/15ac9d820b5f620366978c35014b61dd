WAYDE van Niekerk se vertoning het beklemtoon dat hy heeltemal in ’n ander liga is. Só het Geraldine Pillay, voormalige Olimpiese naelloper, gister gereageer toe sy deur Son genader is vir kommentaar oor Van Niekerk se vertoning in die 400 m by die Galà dei Castelli-byeenkoms in Switserland. Van Niekerk het die wedloop in 45,58 sekondes gewen. Jochem Dobber van Nederland was naasbeste in 45,78 met Karol Zalewski van Pole derde in 46,03. Pillay, wat in haar dae ’n spesialis in die 100 m en 200 m was, sê sy het die wedloop op live streaming dopgehou. “Ek was baie opgewonde, veral omdat ek geweet het hy sou nie ’n race begin as hy nie seker is hy staan ’n kans om dit te wen nie,” sê Pillay. “Dit was sy eerste inter­nasionale kompetisie sedert 2017. “So, dit was obvious dat hy die wedloop baie versigtig sou benader. Ek was glad nie bekommerd toe hy stadig uit die blokke was en by die 200 m-merk nie in podium- posisie was nie.” Suksesvol Pillay sê Van Niekerk het baie gemaklik gelyk en in die laaste 100 m het hy weereens gewys waarom hy die huidige wêreldrekordhouer (43,03) en wêreldkampioen oor 400 m is. “Vir hom het dit nie gegaan oor die tyd wat hy sou hardloop nie. Dit was alles net om ’n race suksesvol klaar te maak om ontslae te raak van al die cobwebs en anxiety. “Dit was great om hom net weer in ’n race in aksie te sien. Hy kan nou net ál sy aandag daarop fokus om voortaan net te bou om sy titel volgende jaar in Tokio suksesvol te ver­dedig.” Die 28-jarige boorling van Kraaifontein het in 2017 ’n ernstige kniebesering in ’n raakrugby-wedstryd vir celebrities­ op Nuweland opgedoen. Daar was agterna sprake dat hy nooit weer kompeterend op internasionale vlak sou meeding nie. Hy sou in Augustus in Italië aan sy eerste buitelandse byeenkoms deelgeneem het, maar moes hom ter elfder ure onttrek omdat hy vir Covid­-19 positief getoets is. Koning Pillay sê: “Hy het ongelooflik baie teëspoed oor die afgelope drie jaar gehad en so baie mense het hom afgeskryf. Hulle het gesê dat die aard van die besering hom nooit sal toelaat om weer dieselfde te wees nie. “Gisteraand (Dinsdag) het hy gewys waarom hy ongetwyfeld hy die koning van die 400 m is. Sy mindset en mentaliteit is op die next level. “Ek dink dit sal voort­aan ’n ongelooflike confidence booster vir hom wees.”