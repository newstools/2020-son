DRIE mans van Oudtshoorn is in die streekhof skuldig bevind aan dwelmhandel. Een van hulle is ook aan roekelose bestuur en poging tot moord skuldig bevind. Simphiwe Ndoni (30), Ephrahim “Speekbout” Malgas (40) en Anrich Wil­liams (28) het tereggestaan op dié klagte. Hulle is onder meer daarvan aangekla dat hulle op 14 Maart 2019 vir die polisie weggejaag het terwyl hulle in besit was van dwelms. Verwerp Williams het besluit om nie te getuig nie. Ndoni en Malgas het getuig dat hulle die dag ’n saamrygeleentheid by Wil­liams gekry het. Die hof het hul getuienis egter verwerp. Ndoni het getuig dat die dwelms syne was en dat Malgas en Williams nie van die dwelms geweet het nie. Hulle was onderweg na die woonbuurt Bongolethu toe hulle weens padwerke moes omdraai. Toe Williams by ’n polisie-blokkade wou stilhou, het Ndoni hom versoek om dit nie te doen nie. Uitgesnuffel In die jaagtog daarna het hulle die dwelms weggegooi. Polisiehonde van die plaaslike honde-eenheid het egter nóg dwelms in die voertuig uitgesnuffel. Streeklanddros Sylvia Mandla het Ndoni en Malgas se getuienis verwerp. Vonnisverrigtinge is op versoek van Anzelle Laubscher, die drie se regsverteenwoordiger, tot 19 Oktober uitgestel. Dis vir die afhandeling van die proefbeampte se verslae.