JÜRGEN Klopp, Liverpool se manager, reken Mohamed Salah is ’n “baie, baie spesiale speler” en hy kan trots wees op sy prestasies vir die klub. Salah het beslis ’n onvergeetlike eerste wedstryd van die nuwe seisoen van die Engelse Premier-liga (EPL) geniet. Dis toe sy hat trick die Reds Saterdag op Anfield gehelp het om met ál drie punte weg te stap ná hul sege van 4-3 oor Leeds. Die “Egyptian King”, soos Salah genoem word, se naam was binne vyf minute al op die telbord nadat hy sukses behaal het vanaf die strafkol. Die 28-jarige striker het dié doel laat in die eerste helfte opgevolg met ’n kanonskoot van binne die doelgebied. Met die telling op 3-3 het Salah kopgehou en weer toegeslaan met ’n tweede penalty om die EPL-kampioen se sege te verseker en in sy openingswedstryd van ’n verleentheid te red. Salah is die tweede speler ná Teddy Sheringham wat vir die vierde keer agtereenvolgens ’n doel op die openingsdag van ’n nuwe seisoen aangeteken het. Salah, wat die bal van dié wedstryd syne gemaak het, het ook die 50-doel-kerf in 63 wedstryde vir die span van Merseyside bereik. Net Alan Shearer het die prestasie gouer behaal: 62 wedstryde. Klopp het Salah omtrént met die heuningkwas gesmeer. “Eerstens moet ek hom geluk wens,” het die Duitser geloof. “Hy is ’n baie, baie spesiale speler. Sy statistieke vertel ’n bietjie van die storie. Oor die res van hom weet julle seker nie veel nie, maar vandag (Saterdag) se vertoning is ’n goeie voorbeeld daarvan. “Hy het nóg drie doele op sy lys geplaas, maar sy all-round-vertoning was absoluut uitsonderlik in ’n wedstryd soos dié teen Leeds.” Klopp meen Salah se sukses teen Leeds was omdat hy die opponente telkens met sy aanvallende spel op die agtervoet geplaas het. “Sy doele is 100% welverdiend,” sê hy. “Twee penalties en een ongelooflike finish. Hy kan trots wees daarop, want dié statistieke is spesiaal. Mag dit lank voortduur.” – AP