DIE Wes-Kaapse on­derwysdepartement (WKOD) het ses klagte van wangedrag gebring teen ’n skoolhoof wat sy leerders safe wou hou. Wesley Neumann, hoof van die Hoërskool Heathfield, het Maandag in ’n voorverhoor verskyn. Dié klagte teen Neumann hou verband met ’n ope brief wat hy vroeër vanjaar aan Angie Motshekga, minister van basiese onderwys, gerig het. Neumann was een van vier skoolhoofde wat nie wou hê leerders en onnies moes skool bywoon toe die Covid-19-pandemie op sy ergste was nie. Hy het in ’n stadium geweier om die skool oop te maak. Leerders se ouers, die onnies en die skoolbeheerliggaam het hom hierin ondersteun. Vanessa le Roux van Parents Against the Opening of Schools het ook agter Neumann gestaan. Die klagte hou ook verband met matrikulante van die skool wat nie skool wou bywoon nie. Brian Schreuder, die WKOD-hoof, het Neumann daarvoor blameer. Le Roux het dit toe al bekend gemaak die WKOD dreig Neumann dat hy uit die skool gesit gaan word. Sy sê: “Ek sien die WKOD sê dit is nie persoonlik of political nie, maar ek is van mening dat dit is. “Die skoolbeheerliggaam het besluit dit is nie veilig vir hul kinders om in die pandemie in die skool en in die geboue te wees nie. “Ek dink die WKOD het klaar besluit, soos wat baie kan getuig, dat hy van die skoolhoof ’n voorbeeld gaan maak en dit as afskrikmiddel gaan gebruik vir enige een wat dit daarna waag om nie bevele uit te voer nie. “Dié tipe van koue besluite word geneem deur mense wat met ’n silwer lepel in hul mond gebore is en geen idee het van hoe ons leiers kom waar hulle vandag is nie. “Dit moet stop, dié dat ons die mense te veel spasie gee om te dink hulle kan met ons kinders, onderwysers en skoolhoofde maak soos hulle goeddink. “Hulle dink hulle is God oor die loopbane van die professionals en ons as gemeenskappe moet weet as ons dit toelaat, is dit môre ons eie kinders wat onderwysers is wat dieselfde paadjie gaan loop.” Volgens Le Roux het Neumann se prokureur hom aangeraai om nie met die media te praat nie. Vasoula Bailey van die skoolbeheerliggaam het aan Son gesê dis teleurstellend dat die WKOD hierdie klagte teen Neumann gebring het. “Om te dink hulle wil ons hoof dismiss. Hy is daar vir sy kinders en sy personeel. Hy gaan die ekstra myl vir hulle.” Bronagh Hammond, ’n WKOD-woordvoerder, het bevestig Neumann is aangekla vir wangedrag. Sy sê die departement kan nie enige verdere uitlatings oor die saak maak nie oor die saak sub judice is. “Die klagte teen mnr. Neumann is nie persoonlik of polities nie,” sê Hammond. “Ek kan bevestig dat die voorverhoor op 28 September gehou is. Die proses is aan die gang.”