ODWA Jim Ntlangani is die afgewone week lewenslank tronk toe gestuur vir die moord op 'n plaasboer in Mooiplaas in die Oos-Kaap. Die boer was 'n ooggetuie in 'n veediefstal-saak. Ntlangani en 'n groep mans het 16 beeste in Junie 2016 op Dongwana-plaas in Mooiplaas gesteel. Die mans het die beeste na 'n buurplaas vervoer en 10 aan 'n ander boer in die gebied verkoop. Die polisie het wel later al die beeste teruggekry en Ntlangani is gearresteer, maar hy het ontsnap terwyl hy nog in boeie was. News24 berig Ntlangani het in Julie 2017 na Dongwana-plaas teruggekeer en die eienaar, Jason Winrow, doodgeskiet. Kapt. Khaya Tonjeni, 'n polisiewoordvoerder, sê: "Na die skietery is 'n bottel Klipdrift brandy, bruinleer-beursie en Winrow se selfoon gesteel voor daar in sy Toyota Legend 45 clubcab verdwyn is. Anelisa Ngcakani, 'n woordvoerder vir die nasionale vervolgingsgesag (NVG), sê: "Die staat glo dit was 'n poging om 'n einde te bring aan die veediefstalsaak." Tydens hul ondersoek het die polisie ook 'n verdagte in Kaapstad gearresteer, wie uitgewys het hy moes die bakkie in stukkies opsny. Staatsaanklaer adv. Zukile Mdolomba het tydens die verhoor gesê: "Die dood van 'n plaasboer raak die nasie, plaasboere voed die nasie. "Plaasboere word vir verskillende redes vermoor. "Ons ken nie die motief vir die spesifieke moord nie en kan slegs spekuleer uit die bewyse. Daar was 'n veediefstalsaak en die slagoffer was 'n sleutelgetuie." Afgesien van die moord het regter Thembekile Malusi vir Nlangani ook 'n 15 jaar tronkstraf vir roof met verswarrende omstandighede gegee. Asook vyf jaar vir die onwettige besit van 'n vuurwapen, drie jaar vir veediefstal en twee jaar vir die onwettige besit van ammunisie gevonnis.