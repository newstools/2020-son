DIE plaaslike rugbyseisoen skop dié naweek weer in alle erns af. Dít is wanneer die Stormers en Lions en die Bulls en Sharks mekaar in ’n Super Fan Saturday double-header op Loftus Versfeld die stryd gaan aansê. Die Stormers het hul laaste wedstryd voor die Covid-19-inperking vroeër vanjaar op 14 Maart op Kings Park in Durban teen die Sharks met 14-24 verloor. Op daardie dag het albei spanne twee drieë gedruk. Dit was egter die skopvoet van die Sharks se losskakel Curwin Bosch wat die game in sy span se guns geswaai het. Bosch was in die kol met drie strafdoele, ’n doelskop en ’n skepdoel, wat tot die Kapenaars se nederlaag gelei het. Steven Kitshoff, Springbok-loskopstut, was die kaptein van die Stormers in die afwesigheid van Siya Kolisi, wat sy knie in die eerste game van die seisoen teen die Hurricanes op Nuweland beseer het. Kitshoff het egter voor die einde van die kragmeting ’n borsspierbesering opgedoen. Sy World Cup-spanmaat Herschel Jantjies, wat een van die Stormers se drieë gedruk het, het ook sy been in daardie game gebreek. Benewens dié drie, het die Stormers se ander World Cup-wenners Bongi Mbonambi (dyspier) en Pieter-Steph du Toit (bobeen) ook erge beserings opgedoen. Sedertdien het ál dié spelers van hul skete herstel. Volgens John Dobson, afrigter van die Stormers, is Du Toit die enigste speler wat nog nie heeltemal herstel het nie. Draf Daar is nog ’n senuwee in Du Toit se knie wat pla. Ruhan Nel het ook las van ’n spierbesering. Ál die ander World Cup Bokke behoort dus dié naweek teen die Lions in die Jakarandastad uit te draf. Die Stormers het Vrydag ’n oefenwedstryd op Nuweland gespeel. Spelers soos die skakelpaar Jantjies en Damian Willemse het nie veel game time gekry nie. Dobson sal dus van die geleentheid gebruik wil maak om dié twee teen die Lions los te laat. Hy sal ook vir die jonger spelers in sy vergrote groep ’n kans wil gee om te sien waartoe hulle in staat is. Die daaropvolgende week (3 Oktober) is die meeste van die spelers in ’n Springbok-Groen-teen-Goud-proefwedstryd op Nuweland in aksie. Die Stormers het ’n loslootjie op 10 Oktober wanneer die plaaslike Superrugby-kompetisie afskop.