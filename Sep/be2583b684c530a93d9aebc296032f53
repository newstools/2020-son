TERWYL matrikulante landwyd hulle voorberei vir hul eindeksamen, is die Wes-Kaapse onderwysdepartement besig met sy eie taak. Dis om seker te maak dat daar genoeg lokale is waar die sowat 52 000 matrikulante hul eksamen kan aflê. “Ons doel is om veilige en standvastige skryflokale te bied sodat ons gr. 12-leerders hul beste kan lewer,” sê Kerry Mauchline, woordvoerder vir die Wes-Kaapse minister van onderwys, Debbie­ Schäfer. Die matrieks van 2020 sal altyd onthou word as die groep wat die kurrikulum onder buitengewone omstandighede en in ’n korter tyd weens die Covid-19-pandemie moes baasraak. Mauchline sê skole word nie onder byeenkomste geklassifiseer nie. “Dus geld die regulasie dat mense tot maksimum 50 beperk is nie vir skole nie. Eksamens is deel van skole se aktiwiteite. Dieselfde veiligheidsmaatreëls wat nou geld, sal in die eksamenlokale geld.” Die reëls sluit in dat sosiale distansiëring gehandhaaf word en daar geen fisieke kontak mag wees nie. Elke leerder moet ook ’n masker dra en sanitiser­ gebruik. “Die beplanning wat ons nou doen, is om seker te maak dat ons alle gesondheids-, veiligheids- en nasionale regulasies in ag neem.” Aanmoedig Mauchline sê die riglyne en protokolle vir die lokale sal eersdaags bekend gemaak word. Sy sê verder 88% van die matrieks is terug by die skool. “Ons wil die ander ook aanmoedig om so gou moontlik terug te kom. Die skooljaar is nog nie verlore nie. Ons beamptes en onderwysers sal alles in hul vermoë doen om die leerders te help.” Die eindeksamen begin 15 November.