'N SOLDAAT is van poging tot moord aangekla nadat hy na bewering 'n vrou doelbewus met MIV besmet het. Die 44-jarige stafsersant van die Spesiale Magte-eenheid in Phalaborwa, het Donderdag vlugtig in die Pretoria-landdroshof verskyn. Sy identiteit word weerhou om die vrou te beskerm. Luidens die klagstaat het die soldaat, as lid van die Suid-Afrikaanse Nasionale Weermag (SANW), gereeld mediese toetse ondergaan. Hy het toe in Oktober 2007 positief getoets vir MIV en is onmiddellik daaroor ingelig. Die soldaat het toe in 2016 'n verhouding met 'n korporaal (die klaer in die saak) in die lugmag begin. Die klaer het in Augustus 2016, voor die verhouding, negatief vir MIV getoets. Luidens die klagstaat het die klaer ná haar negatiewe uitslag net met die beskuldigde seks gehad. Die twee het tussen Desember 2016 en April 2017 verskeie kere konsensuele en onbeskermde seks gehad. Die bewering is dat die beskuldige in dié tyd nooit sy MIV-status aan haar bekendgemaak het nie. Hy het na bewering die slagoffer laat glo hy is MIV-negatief en het haar so oorreed om tot onbeskermde seks in te stem. "Die beskuldigde het te alle tye baie goed geweet dat MIV seksueel aan die klaer oorgedra kan word as hy onbeskermde seks met haar sou hê," lui die klagstaat. Die klagstaat lui ook verder dat die beskuldigde sou weier om 'n kondoom te dra of dit bloot tydens seks sou afhaal. Die saak is tot 16 September uitgestel. Die beskuldigde is tans uit op waarskuwing. - News24