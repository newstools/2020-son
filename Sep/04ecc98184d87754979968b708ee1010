DIE EFF het nie Clicks se verskoning of prokureursbriewe kop toe gevat nie en het Maandagoggend voortgegaan met hul beplande protesoptog om takke landwyd gesluit te hou. Die protesoptogt hou verband met 'n advertensie oor haarprodukte waarin die hare van twee swart vroue as "dry and damaged" en "frizzy and dull" beskryf is. Hoewel die EFF gesê het die protesoptog gaan vreedsaam geskied, is verskeie voorvalle van geweld aangemeld. TimesLive berig die Clicks in die Saveways Centre in Emalahleni is gepetrolbom. Die skade aan die winkel is minimaal en die winkelbestuur ondersoek nog die voorval. Floyd Shivambu, adjunkleier van die EFF, het in Sandton aan Newzroom Afrika gesê Clicks se verskoning was nie opreg nie omdat die mense verantwoordelik vir die advertensie nie geïdentifiseer is nie. Julius Malema, EFF-leier, is Maandagoggend buite die Clicks in die Mall of the North in Polokwane gesien waar hy seker gemaak het die winkel bly gesluit. "Die enigste manier om kapitaliste verskoning te laat vra en opregte berou te laat toon, is vir hulle om geld te verloor," het die party op Twitter gesê.  