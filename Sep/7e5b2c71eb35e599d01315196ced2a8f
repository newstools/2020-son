DIE seuntjie van Parkwood wat in gangsters se kruisvuur beland het, is gister in die hospitaal dood. Dis nadat Nehemiah Claassen (11), wat aan masjiene gekoppel is om hom aan die lewe te hou, breindood verklaar is. Die dokter het Nehemiah se familie gisteroggend ingelig dat hulle niks meer vir hom kan doen nie. Biduur Sy familie het toe die moeilike besluit geneem dat die masjiene afgeskakel mag word. Inwoners van Parkwood het Maandagaand ’n opelug-biduur gehou vir sy herstel. Hy is Maandagoggend in Parker’s Walk in die kop geskiet. Nehemiah het na verneem word buite gespeel toe gangsters op mekaar begin skiet het. Hy is hospitaal toe gerush nadat paramedics hom op die toneel behandel het. Volgens ’n gemeenskapswerker, past. Paul Phillips, het Nehemiah in die pad gespeel toe die gangsters op mekaar begin skiet. Phillips sê: “Ek het by hom gesit terwyl ons vir die paramedics gewag het. Hy kon nie praat nie. Daar was ’n gat in sy agterkop. “Die paramedics het hom op die toneel gestabiliseer voordat hulle met hom na die hospitaal gejaag het.” Daar word bespiegel dat ’n Mongrel-bendelid Nehe­miah raakgeskiet het. Volgens Phillips is genoeg nou genoeg en daar moet ’n lyn getrek word teen die bendeskietery. Hy meen die cops is nie proaktief genoeg nie en tree net op wanneer daar geskiet word. Een verdagte is vasgetrek en 'n tweede een het homself aan die polisie oorgegee. Hulle sal nou tereg staan op ’n klag van moord. 