YAW Penxe, een van Oos-Kaapse rugby se blinkste talente, sal nou hoop om deur een van die sewe rugbyspanne vir vanjaar se Superrugby Unlocked en Curriebeker-kompetisies opgeraap te word. Penxe is een van vele Southern Kings-spelers wat nou spanloos en werkloos is nadat die Suid-Afrikaanse Rugbyunie (SA Rugby) oor die naweek aangekondig het dat die deure van dié franchise gaan sluit. Die Kings sit met skuld van R55 miljoen wat hy nie kan terugbetaal nie – daarom sal die fran­chise gelikwideer word. Die ergste is dat spelers wat nog die hoop gekoester het om volgende jaar rugby te speel, dalk nie eens dié maand n salaris sal verdien nie. Penxe het darem ook ’n bietjie soet nuus saam met die bitter ontvang toe hy as een van die 93 spelers gekies is om in die Goud teen Groen-wedstryd te speel. Dit is egter net ’n voorlopige groep wat gesny gaan word, maar hopelik sal Penxe een van die gelukkiges wees wat een van die finale groepe van dié twee spanne haal. Dié voormalige SA o. 20-speler is nou ’n free agent. Hy spog beslis met oorgenoeg talent om deur die Bulls, Lions, Sharks of Stormers opgeraap te word. Intussen het gerugte reeds die ronde begin doen dat die Kings-losvoorspeler CJ Velleman­ in Superrugby Unlocked­ vir die Griekwas gaan speel.