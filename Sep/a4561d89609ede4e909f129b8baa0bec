MET Novak Djokovic en Andy Murray uit die pad, en Roger Federer en Rafael Nadal wat nie eens aan die Amerikaanse Ope deelneem nie, is die pad oop vir Dominic Thiem om sy eerste Grand Slam te wen. Die 27-jarige Oostenryker het in die vierde ronde min moeite ondervind om ’n sege van 7-6 (8-6), 6-1, 6-1 oor Felix Auger-Aliassime van Kanada te behaal. Die tweede gekeurde Thiem word as die oorweldigende gunsteling beskou nadat Djokovic se toernooi Sondag dramaties beëindig is. Die 33-jarige Serwiër is gediskwalifiseer nadat ’n lynregter teen die keel getref is toe hy uit frustrasie ’n bal na niemandsland wou slaan. Dít, tesame met Federer en Nadal se afwesigheid, én die feit dat Auger-Aliassime in die tweede ronde afge­reken het met die ander tradisionele swaargewig, Murray, be­teken dat Thiem en die derde gekeurde Rus, Daniil Med­vedev, alles in die stryd sal werp om op Flushing Mead­ows koning te kraai. Medvedev kom vandag in die kwarteindronde teen sy landgenoot Andrey Rublev te staan, terwyl Thiem met die Aussie Alex de Minaur kragte meet. Koers Die vyfde gekeurde Alexander Zverev van Duitsland sal teen Kroasië se Borna Coric sake uitspook om ’n plek in die laaste vier. Die wenner van dié stryd kom Vrydag te staan teen die wenner van gisteraand se kwarteindronde-wedstryd tussen die Spanjaard Pablo Carreño Busta en die Kanadees Denis Shapovalov. Die tweede gekeurde Williams kom teen die Bulgaar Tsvetana Pironkova te staan, terwyl Jennifer Brady van Amerika Yulia Putintseva (Kazachstan) aandurf. Naomi Osaka (Japan) speel teen Shelby Rogers (VSA), en Victoria Azarenka (Belarus) sê die Belg Elise Mertens die stryd aan.