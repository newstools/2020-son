SEPTEMBER het gister op ’n hoë noot afgeskop met fliek­NET op DStv se kanaal 149. Die kanaal sal nie net Afrikaanse rolprente, kortfilms, dokumentêre films en reekse wys nie, maar ook verskeie ander Suid-Afrikaanse speelfilms vanuit die plaaslike vermaaklikheidswêreld. Dit sluit in blockbusters tot klassieke speelfilms wat dalk nie meer op DVD beskikbaar is nie. Die fliek ’n Pawpaw vir My Darling en verskeie kortfilms wat hul debuut op die Silwerskermfees gemaak het, word dié week vertoon. Toekoms Die res van die maand is propvol verskeidenheid met klassieke rolprente soos Debbie, Dr. Marius Hugo en Die Geheim van Nantes, asook gewilde treffers soos Vuil Wasgoed, Suurlemoen, Pad na Jou Hart, Lien se Lankstaanskoene, Knysna en Ballade vir ’n Enkeling. Dan is daar verskeie Silwerskermfees-kortfilms, -filmreekse soos Ons Stories en dokumentêre films oor legendariese figure soos Mimi Coertse en Katinka Heyns. Die kanaal gaan in die toekoms heelwat meer bied as net voorheen vervaardigde speelfilms, kortfilms en dokumentêre reekse en films. Die TV-speelfilms wat in 2018 Sondae in die 20:00-tydgleuf uitgesaai is, was baie gewild en daar word nou beplan om nog meer van hulle te vervaardig.