DIE tenniswêreld gaan ’n bietjie langer moet wag om te sien of Serena Williams uiteindelik die rekord vir die meeste Grand Slams as vrouespeler kan verbeter. Williams, wat op 23 Grand Slam-titels staan, het haar Woensdag aan die Franse Ope onttrek weens ’n seer hakskeen. Dit was kort voordat sy haar tweederonde-wedstryd teen Tsvetana Pironkova moes speel. Hinkepink Die 39-jarige Amerikaner en driemalige wenner van die Franse Ope sukkel nou al geruime tyd om haar 24ste Slam te wen en gelyk te trek met die rekordhouer van Australië, Margaret Court. “Ek sukkel om te loop,” het Williams aan die verslaggewers verduidelik oor hoekom sy onttrek. “Ek het gevoel ek moes hinkepink begin loop.” Williams het in haar halfeindstryd-nederlaag in die Amerikaanse Ope teen Victoria Azarenka met dieselfde probleem gesit. Sy’t egter gevoel sy het goed genoeg herstel, hoewel sy nie heeltemal 100% was nie. Sy het weer ná haar sege in die eerste ronde van die Franse Ope begin kla en dit waarskynlik vererger in haar voorbereiding vir gister se wedstryd. “Dis nie ’n goeie idee om met ’n seer hakskeen te probeer speel nie, want dit kan erger raak,” het sy gesê. Williams moet nog besluit of sy weer dié seisoen sal speel. Sy het aangedui dat sy twee weke se rus nodig het. Uittrede is ook die laaste ding waaraan sy dink. “Ek hou van tennis speel. Ek hou van kompeteer. Dit is my werk en ek is nog heel goed daarin. “Ek is so naby aan sekere mikpunte en ek voel ek is amper daar. Dít is wat my aan die gang hou.” Williams moes haar in 2018 ook weens ’n be­sering aan die Franse Ope onttrek. Dit was in die ronde van die laaste 16 spelers toe sy teen Maria Sharapova moes speel.