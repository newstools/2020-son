TERWYL groter professionele klubs en organisasies gebuk gaan onder die ekonomiese dwarsklap wat Covid-19 die wêreld toegedien het, is daar darem ’n Weskus-rugbyklub wat nie net staande bly nie – hy boer vooruit. Saldanhabaai-rugbyklub het die laaste paar jaar ontpop in die toonaangewende klub in die Boland – op en van die veld af. “Die Baai” is die huidige Boland-kampioen en ook die houer van sy eie prestigeryke Paastoernooi. Die klub word duidelik goed bestuur en teen dié tyd weet ons al dat wanneer daar goeie bestuur in die raadsale voorkom, dit dikwels afsypel na die spelers en afrigters, wat dan ook sukses óp die veld teweeg bring. Saldanha het verlede week aangekondig dat Transnet sy borgskap van die Super8-Paasnaweek-toernooi met ’n verdere drie jaar verleng het. Dis egter nie ál nie. Transnet gaan nou ook twee maal meer as tevore gee – ’n rare verskynsel in moderne sport waar maatskappye links en regs borgskappe óf opskort óf aansienlik verminder. Transnet én Saldanha verdien dus werklik ’n klop op die skouer vir die besonderse verhouding wat hulle tans het. Bertram Vraagom, voorsitter van die projekspan, is in sy noppies. Hy sê: “Die Transnet Super8-toernooi het ongekende sukses. “Die afgelope twee jaar se toernooie het nie net topklas-rugby opgelewer nie, maar ook bygedra tot die stygende toeriste-syfer in die Weskus. “Vanjaar het Covid-19 ook die toernooi gekelder, maar dit het ons kans gegee om te gaan nadink oor die toernooi en verstellings te maak waar nodig. “Ons dank gaan aan die Transnet Foundation, wat die borgskap hernu het. “Die verhoogde borgskap is ’n mosie van vertroue in Saldanha se uitvoerende bestuur, sy projekspan, asook die breë gemeenskap van Saldanha en die Weskus. “My dank gaan ook aan die uitvoerende bestuur van Saldanha-rugbyklub wat hul vertroue in die klub se projekspan geplaas het. Dit onderstreep net weer hoe suksesvol daar binne die klubstrukture saamgewerk kan word.” Die voortgesette sukses van die toernooi, wat regstreeks op die betaalkanaal SuperSport gebeeldsend word, laat die vraag ontstaan of die Saldanha-bloudruk, intellektuele eiendom en vaardighede nie by die beleërde Boland Rugbyunie geïmplimenteer kan word nie .