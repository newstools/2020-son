OUERS in Taiwan is upset en het begin betoog oor 'n kinderboek. Die storieboek, wat deel is van die Taiwanese regering se leesprogram, vertel hoe twee prinse verlief raak en trou. Die storie gaan oor 'n jong prins wat deur sy ma gedwing word om met 'n prinses te trou, maar dan raak hy verlief op 'n ander prins. King & King is oorspronklik in Duits gepubliseer. Die Chinese-weergawe is deel van 'n lys boeke wat deur die regering aan leerders van 6 en 7 jaar gegee is. Die leesprogram het ten doel om 'n liefde vir lees te bevorder. Die program, alhoewel nie verpligtend in skole nie, het baie ouers wel ontstel. Volgens die voorsitter van die koalisie vir die geluk van ons volgende generasie, Tseng Hsien-ying: "Probeer die regering die waardes van heteroseksuele huwelike ondermyn. Dis brainwashing." Die koalisie is 'n groep wie gekant is teen selfdegeslaghuwelike en reken die boek verwar kinders. Taiwan se departement van onderwys het hul besluit verdedig en sê: "Die boek sal kinders help om verskille te herken en respekeer, en om 'n diverse samelewing te bevorder." 'n Gayregte groep in Taiwan sê: "Ons kan nie net die bestaan van LGBT+ persone ignoreer nie." Taiwan het verlede jaar die eerste land in Asië geword wat selfdegeslaghuwelike toelaat. Reuters berig ten spyte hiervan hou konserwatiewe houdings nog die balans en diegene wie gekant is teen selfdegeslaghuwelike sê gay huwelike kan die samelewing en gesinsinstellings vernietig.