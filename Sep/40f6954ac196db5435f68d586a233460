DIE tonge klap nog behoorlik oor Ajax Cape Town wat die Eerste Liga-titel op ’n ongelooflike wyse weggesmyt het. Net die Urban Warriors sal weet hoe hulle met net ses wedstryde oor ’n voorsprong van nege punte in die drein gegooi het. Jy kan nie help om te wonder of die vloek van die verlede nou weer by Ajax kom spook het nie. Die span van Parow het soortgelyke rampe beleef toe hy nog Premierliga-status gehad het. Ajax was op drie geleenthede op die nippertjie om die PSL-titel te wen, maar het gechoke. Dit was onder coaches soos Gordon Igesund, Craig Rosslee en Foppe de Haan. Kan een span wraggies só ongelukkig wees? Wat anders kan dit wees? Laas week was dit weer só in sy Eerste Liga-veldtog. En dit wil voorkom asof dit weer nie in die sterre geskryf is dat Ajax volgende seisoen in die PSL gaan speel nie. Dis omdat die promosie/relegasie-uitspeelreeks alles behalwe maklik sal wees. Ajax, Tshakhuma Tsha Madzivhandila en die span wat 15de in die PSL eindig, sal in dié reeks meeding. Dié span moet nog bepaal word wanneer die PSL-seisoen môre afgehandel word. Die play-offs ná die PSL moet ook nog bekend gemaak word. Baroka (28 punte), Black Leopards en AmaZulu (albei 29) is die trio wat veg om nie in die reeks te speel nie. So ook Chippa United, wat ’n moerse drag slae moet vermy. Volgens Eleazar Rodgers, die ervare Ajax striker, dink hulle nie oor die verlede nie. Optimisties Die 35-jarige Rodgers, wat een van Ajax se mees senior spelers is, reken hulle is gefokus op die reeks. “Dit was ’n wake-up call dat ons ons moet regruk, want ons kan nog promosie wen. “Ons moet net aanhou glo en ons moet gefokus en optimisties bly,” het die gesoute striker aan  Son  gesê.