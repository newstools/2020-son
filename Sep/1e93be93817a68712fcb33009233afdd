LADISMITH. – Derduisende rande is padop nadat kopers geval het vir aanloklike advertensies vir voertuie op Facebook. En nou sit hulle met ’n geld-babelas van R81 500. Daar is ’n verkoopsman en selfs ’n pastoor wat behoorlik ingedoen is. Volgens ’n bron het die manne lekker voertuigwinskopies op Facebook gewaar. “Dan vra die adverteerders mos eers ’n deposito. ’n Lekker vet deposito op ’n ‘first come, first served’-basis,” sê een van die ingelooptes. “En dan vir die final kick moet die koper die res inbetaal op die dag dat die voertuig afgehaal word. Daarna verdwyn alle verwysings soos mis voor die Karoo-son.” Een persoon het R45 000 met so ’n advertensie verloor. Die pastoor is R25 000 kwyt. Die oorblywende geld was almal vir deposito’s. Lt.kol. Pauline Kriel, plaaslike polisiebevelvoerder, het gemaan: “Wees asseblief waaksaam. Moenie internettransaksies doen nie. Dis nie altyd veilig om oor die internet te koop nie. “Veral die aankoop van voertuie moet met Salomo se wysheid gedoen word. ’n Totaal van R81 500 is verloor. Dié booswigte vra altyd ’n deposito en daarna die res. Die voertuie wat hulle adverteer, is aanloklik. Nadat die geld ontvang is, verdwyn alle verwysings. Telefoonnommers en e-posadresse verdwyn net. Die bankrekening waarin die geld gedeponeer is, bestaan dan ook nie meer nie. Bly weg van sulke transaksies.”