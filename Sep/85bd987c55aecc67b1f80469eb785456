CASSPER Nyovest moes vinnig keer nadat sy fans maatskaplike dienste op hom wou sit. Die rapper het getwiet dat hy sy babaseun, wat nog nie eens ’n week oud is nie, by die see het om sy nuwe musiekvideo op te neem. Hy en Zola 7 het die musiekvideo geskiet vir hul song, “Bonginkosi”. Dis op Cassper se album Any Minute Now, wat laas week uitgereik is. Hy het getwiet: “Ons skiet vandag #BongiNkosi in Durban saam met die legendariese Zola 7. “Ek het my seun hier saam met my by die strand. “Ek het so baie om voor dankbaar te wees. My album is in agt lande op die charts en mense is mal daaroor. Ek voel so geseënd.” Verduidelik Twieps het dit verloor en hom geskel dat hy ’n slegte derra is om sy pasgebore seuntjie uit te neem – veral tydens ’n pandemie. Mufasa, soos Cassper na homself verwys, moes toe vinnig verduidelik dat hy nie sy kosbare welpie aan enige gevaar blootgestel het nie. “Ons het ’n huis net hier by die see. Die kind is in die huis. Moenie leuens versprei nie.” Oukei, Mufasa, ons gaan wag vir daai musiekvideo om te sien of die kind wel binne die huis was.