DIE Reds beoog om ’n sielkundige slag te slaan wanneer hulle Saterdag die Brumbies in die Suncorp-stadion in Brisbane gaan aandurf. Dié twee spanne kan ’n week later weer teen mekaar in ’n potensiële Superrugby AU-eindstryd te staan kom. Met een ronde oor het die Brumbies reeds genoeg gedoen om vir ’n tuiseindstryd te kwalifiseer. Die Reds sal tweede op die punteleer eindig, wat ’n tuishalfeindstryd teen die Waratahs of die Rebels beteken. Nadat hulle die afgelope naweek ’n loslootjie gehad het, behoort die Reds vars en uitgerus te wees vir die kragmeting met die Brumbies. Dié twee spanne het mekaar op 1 Augustus in die GIO-stadion ontmoet. Die Brumbies het die game in die doodsnikke met ’n strafdoel met 22-20 gewen. Volgens die Reds se spelskepper Bryce Hegarty is dit ’n nederlaag wat die Reds nie maklik sal vergeet het nie. Sege “Hulle het ons in Canberra net voor die eindfluitjie met twee punte ore aangesit. Ons het nou ’n geleentheid om in Queensland teen hulle te speel, waar ons tot dusver onoorwonne was,” het Hegarty laat hoor. Die Reds sal ook ’n ogie hou op Vrydag se game tussen die Rebels en die Force. Die Force is steeds sonder ’n sege in die kompetisie. Die Rebels het ’n kans om verby die Waratahs op die punteleer te beweeg en vir ’n halfeindstryd teen die Reds te kwalifiseer.