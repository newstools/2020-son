ELTON Jantjies sê hy is beslis gereed om die rol van Springbok-losskakel by Handré Pollard oor te neem. Met Pollard wat weens ’n kniebesering baie lank buite aksie gaan wees, het Rassie Erasmus Maandag bevestig Jantjies is die eerste keuse om voortaan die Springbokke se nr. 10-trui te dra. Die direkteur van rugby in Suid-Afrika was vol lof vir die 30-jarige boorling van Graaff-Reinet. Erasmus het Jantjies veral geprys vir die rol wat hy in laas jaar se World Cup in Japan gespeel het. Oor die vertroue wat Erasmus in hom gestel het, het die kaptein van die Lions­ in ’n aanlyn konferensie aan Son gesê: “Ja, dit is tough om ’n ou soos Handré te verloor. “Ons het voor en in die World Cup goed saamgewerk en baie tyd saam deurgebring. “Hy het bestendige rugby gespeel en ons het mekaar uitgehelp. Dit is uiteraard ’n groot verlies om ’n speler van sy kaliber in die groep te verloor.” Volgens Jantjies gaan dit egter alles oor die span as ’n geheel en nooit oor die individu nie. “Dit is vir my ’n geleentheid. Ek sal nou daardie rol moet vervul en ek is beslis gereed daarvoor. “Ek moet seker maak dat ek ’n goeie voorbeeld stel, sowel as leiding gee aan die jonger ouens sodat hulle so veel moontlik kan leer en gemaklik voel in die omgewing waarin ons ons tans bevind. “Die belangrike ding is dat hulle hulself moet geniet.” Jantjies het ook gesê hy het ’n baie goeie verhouding met Erasmus aangekweek sedert dié teruggekom het van Munster en besluit het om oor te neem as Bok-breier. “Ons (die Bokke) staan vir eenvoudige waardes. Vir ons as ’n groep het dit altyd daaroor gegaan om ’n warrior te wees, verantwoordelikheid te neem en dissipline te handhaaf.” Jantjies het gesê dit hang van die afrigters af of hulle vanjaar na die Rugby Championship toe gaan. “Ons berei onsself daarop voor. Vandeesweek is ’n groot week vir ons in terme van die ou en nuwe gesigte. Ons wil net mekaar beter leer ken en verstaan wat dit verg om ’n Springbok te wees. “Ons hooffokus is tans die Superrugby- en die Curriebeker-kompetisie. “Ons kan nie veel oor die Rugby Championship sê nie totdat dit bevestig word. “As dit wel gebeur, is ek seker dat die coaches sowel as ons as spelers geestelik voorbereid sal wees daarvoor,” het hy bygevoeg.