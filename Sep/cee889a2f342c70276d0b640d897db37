EDDIE Nketiah se laat doele Saterdag in die Emirates-sta­dion het Arsenal ’n oorwinning van 2-1 oor West Ham besorg. Dit wat die span se tweede agtereenvolgende oorwinning. Dit wil lyk asof Mikel Arteta, die Gunners se manager, die spanmentaliteit verander het. Daar is egter nog baie wat kan verbeter en kenners voel meer kreatiwiteit is nodig. Arteta het aan Sky Sports gesê: “Waarvan ek gehou het, was die span se benadering in die laaste 25 minute. “Dit het eers gelyk asof hulle gaan lê het, maar hulle het die tempo eintlik gelig en dit het bygedra tot die oorwinning. “’n Paar maande gelede sou ons dié wedstryd heel waarskynlik gelykop gespeel of verloor het, maar vandag het ons dit gewen. “As span moet jy ’n manier vind om dié tipe wedstryde te wen, want daar kan ’n hele paar sulkes wees in die seisoen.” Van Arsenal se volgende vyf wedstryde in die Engelse Premierliga (EPL) is teen Liverpool, Manchester City en Manchester United, daarom was dit noodsaaklik dat hy sy eerste twee wedstryde wen. Arteta maan egter: “Ek is regtig tevrede met die drie punte, maar ons het baie om te ontleed, want ons het gereeld baie probleme vir onsself geskep. Ons moet baie dinge verbeter. Die grootste kwessies is reeds bekend: Arsenal het balbesit in die Emirates-stadion oorheers, maar hy kon dit nie in geleenthede omskep nie. Dit was ook nie die eerste keer nie: Sedert Arteta se aanstelling is hulle tussen Crystal Palace en Burnley 15de vir skote na die doelhok.