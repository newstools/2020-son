TWEE mense is Woensdagoggend dood toe die kar waarmee hulle gery het, in ’n gru-ongeluk betrokke was. Die voorval het in die vroeë oggendure op die R300-snelweg naby die N2-wisselaar, net ’n klipgooi van Delft-Suid, gebeur. Volgens Maxine Bezuidenhout, die Stad Kaapstad se woordvoerder van die verkeersdienste, kon motoriste vir ure nie vanaf die R300-snelweg toegang tot die N2-snelweg verkry nie. Gesterf Hulle moes in die rigting van Mitchells Plain ry en die Stock Road-afrit vat om weer in die rigting van die stad te ry. Volgens Bezuidenhout het albei manlike insittendes van die voertuig gesterf nadat die bestuurder vermoedelik beheer verloor het. “Die pad is weer 10:08 heropen,” het Bezuidenhout bygevoeg. Sers. Noloyiso Rwexana, ’n polisiewoordvoerder, het die voorval bevestig. Volgens Rwexana word ’n saak van strafbare manslag ondersoek. Die insittendes was onderskeidelik 25 en 30 jaar oud.