BLACK Leopards het Ajax Cape Town se Premierliga promosie-drome Vrydag in die Rand-stadion begrawe. Dis nadat Leopards die Kaapse span met 2-0 getroef het in 'n PSL-play-off stryd. Leopards het in die proses ook sy PSL-status vir volgende seisoen behou met sy tweede sege oor Ajax in die reeks. Die Lidoda Duvha, soos Leopards bekend staan, het so vroeg as die 14de minuut sy rekening geopen. Dit was toe Isaac Masia se kopskoot die reggoppaal getref het, en in die doelhok beland. Ajax het voor rustyd byna gelyk getrek, maar Dale Wakefield het 'n gulde kans verbrou om gelykheid te herstel. Die Urban Warriors het na rustyd meer geesdrif getoon opsoek na die gelykmaker. Ajax se Chumani Butsaka se twee pogings is goed gekeer deur Leopards se goalie, King Ndlovu. In 'n desperate poging het Ajax se coach, Calvin Marlin, beide vir Thabo Mosadi en Kegan Johannes ingespan na die uurmerk - maar sonder enige geluk of sukses. Dis omdat Ajax gesukkel het met Leopards se vinnige counter attacks. Leopards het die spyker in Ajax se doodskis geplant toe Mwape Musonda sy span se voorspring verdubbel -  dit was 'n bitterpil om te sluk vir die span van Parow. Leopards pak  TTshakhuma Tsha Madzivhandila Maandag in die laaste wedstryd van die reeks met gerustheid want sy PSL-status is reeds verseker vir volgende seisoen. 