LADISMITH. – Die goeie reëns het die dorp se damme vir die eerste keer in jare tot oorlopens toe vol gemaak. Maar dít bring nou ’n ander kopseer mee omdat jong kinders dit as swembaddens gebruik. Vrese vir lewensverlies gee die owerhede rede tot kommer. Son het van die laities gewaar toe ons ’n artikel wou doen oor die vlakke van die dorp se drinkwater-damme. “Ons het hulle gewaarsku teen die gevare. “Die laities het in hul onties weggehardloop.” Die Kannaland-munisipaliteit het ’n amptelike waarskuwing uitgereik: “Dis met kommer dat ons u as publiek moet inlig oor die minder­jarige kinders wat daagliks gebruik maak van die munisipale damme vir swem. “Die damme is tans 100% vol en kan tot groot lewens­verliese lei as gevolg van ongemagtigde toegang. “Ons doen ’n beroep op die inwoners om asseblief die munisipaliteit te help. “Die plaaslike polisie sal ook in kennis gestel word.” Dawid April het gevra: “Kan die raad nie die damme omhein nie? Maak die hekke toe.” Jackquin Roodman het op Facebook gevra: “Ons ontspanningsgeriewe is stukkend. Kyk die openbare swembad is nou nog buite werking. “En hier kom die somer ook nog aan.” Ander inwoners het versoek dat die raad dit moet oorweeg om die plek as ’n kampeerterrein te ontwikkel.