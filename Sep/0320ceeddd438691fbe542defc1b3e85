MERCEDES se Lewis Hamilton het gister die Toskaanse Grand Prix (GP) in Italië gewen. Dit was die 90ste oorwinning van sy loopbaan in Formule 1 (F1) en een minder as Michael Schumacher se rekord. Die GP op die Mugello-renbaan in Sentraal-Italië is gekenmerk deur talle botsings en is twee keer gestaak voordat dit hervat is. Die sesmalige F1-wêreldkampioen se Finse spanmaat, Valtteri Bottas, het die tweede plek op die podium vir die oorheersende Mercedes-span ingeneem. Die Thaise jaer Alexander Albon van Red Bull het die derde plek behaal. Sy spanmaat, Max Verstappen, het in die tweede draai op die gruis uitgeval. Die wedren was Ferrari se 1 000ste, maar die beste wat die Italiaanse span kon doen, was die agtste plek vir Charles Leclerc. “Dit was een van die malste wedrenne wat ek ooit gehad het,” het Hamilton agterna gesê. “Dit voel asof ons vandag drie wedrenne gehad het. “Ek is baie moeg, om eerlik te wees.”