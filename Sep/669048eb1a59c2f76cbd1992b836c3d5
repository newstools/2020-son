GEORGE Bizos is die tipe­ leier wat ons in dié stadium in Suid-Afrika makeer. Só praat Tony Ehrenreich, voormalige sekretaris van Cosatu in die Wes-Kaap, oor adv. Bizos, wat baklei het vir menseregte in die land. Die veteraan-menseregte-stryder is Woensdag in die rype ouderdom van 92 aan natuurlike oorsake dood. Hy was in die 1950’s en 1960’s die regsverteenwoordiger vir talle bekendes wat teen apartheid geveg het. Bizos sal die beste onthou word as ’n lid van die span regsverteenwoordigers by die Rivonia-verhoor. Beginselvas Die regspan het Nelson Mandela, Govan Mbeki en Walter Sisulu verteenwoordig in die saak waarin hulle van sabotasie aangekla is. Ehrenreich sê Bizos was ’n fantastiese persoon. Hy was beginselvas en het gestaan by ’n saak wat reg was. “Hy het ’n groot rol gespeel in die vryheidstryd van alle Suid-Afrikaners en ná 1994 baie wetgewende kwessies bevorder. “Hy het warmte uitgestraal en was tot in sy hart ’n goeie mens.” Die nuus van sy afsterwe is bekend gemaak in ’n ge­samentlike verklaring deur die Bizos-familie, Legal Re­sources Centre en George Bizos Saheti Scholarship and Bursary Fund. Pres. Cyril Ramaphosa sê die bekroonde menseregteprokureur het ’n belangrike aandeel gehad in die saamstel van Suid-Afrika se Grondwet. “Hy was een van die argitekte van ons Grondwet. “Ons land is armer sonder Bizos. Hy het baie daartoe bygedra dat ons demokrasie kon bereik. Hy het nóú saamgewerk met Nelson Mandela en Arthur Chaskalson en so baie ander.” Bizos is op 15 November 1927 ge­bore. Hy was die seun van die destydse mayor van Vasilitsi, ’n klein Griekse dorpie aan die Messeniaanse kus by Peloponnesos. Op 13 het hy en sy pa sewe Nieu-Seelandse soldate gehelp om van die besette Nazi-gebied na Kreta te vlug. Dinge het nie soos beplan verloop nie en Bizos is as refugee na SA gestuur. Hy het in Durban aangekom. In sy eerste twee jaar hier was hy nie in die skool nie omdat hy nie Engels of Afrikaans kon praat nie. Opstel Bizos het in 1949 aan die Universiteit van die Witwatersrand begin studeer. Hy het by Codesa opgetree as raadgewer vir die onderhandelingspan. Hy was betrokke by die opstel van wetgewing, veral die Wet op die Bevordering van Nasionale Eenheid en Versoening en die Strafproseswet. In 1994 is hy in die regterlike dienskommissie aangestel. Hy het ook die regeringspan gelei wat voor die konstitusionele hof betoog het die doodstraf is ongrondwetlik. Bizos, wat internasionale erkenning ontvang het, was getroud met Arethe Daflos, wat in 2017 oorlede is. Die twee het drie seuns gehad.