OUDTSHOORN. – ’n Man van Dysselsdorp wat derduisende rande van sy werkgewer gesteel het, is Maandag in die streekhof effektief tot 10 jaar in die tronk gepos. Gert Sampson (43) het in ’n pleitverduideliking erken hy het R157 000 van sy werkgewer gesteel en vir hom ’n tweedehandse motor gekoop. Hy het toegang tot die huis verkry met ’n sleutel wat hy in ’n buitekamer gekry het. By twee geleenthede het hy die kluis se sleutel in die vrou se handsak gekry en eers R80 000 en die tweede keer R47 000 kontant gesteel. Die derde keer het hy R30 000 in ’n plastieksak in die hoofslaapkamer gevind. Streeklanddros Sylvia Mandla het vir die vonnis in ag geneem dat Sampson ’n eerste oortreder is en skuldig gepleit het. Hy is op elk van die drie aanklagte tot vyf jaar gevangenisstraf gevonnis, waarvan vyf jaar voorwaardelik vir vyf jaar opgeskort is.