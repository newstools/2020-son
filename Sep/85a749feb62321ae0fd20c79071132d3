PEP Guardiola (manager) sê hy wil ’n verlenging van sy Manchester City-kontrak “verdien” eerder as om net een op ’n skinkbord te kry. Die Spanjaard se huidige kontrak verstryk aan die einde van die 2020-’21-seisoen en City se hiërargie wil hê hy moet aanbly. Guardiola (49) het gister sy vyfde seisoen by City begin toe sy span Wolves in die Molineux Stadium met 3-1 gewen het. City is toegelaat om sy veldtog later te begin as gevolg van sy Europese Champions League-verpligtinge. “Ek wil graag langer hier bly,” het Guardiola laat hoor. “Dis ’n plek waar ek graag wil wees, maar ek moet dit verdien. Hy voeg by: “Hierdie klub het die afgelope dekade standaarde bereik, maar ons moet dit handhaaf.” Guardiola sê nie die voorsitter, Khaldoon Al Mubarak, of die uitvoerende hoof, Ferran Soriano, het met hom oor die situasie gepraat nie. Guardiola weet goed die druk op hom het vergroot ná laas seisoen se mislukkings – toe City in die Premierliga 18 punte agter Liverpool, die kampioen, geëindig het, sowel as sy skoknederlaag teen Lyon in die kwarteindronde van die Champions League. “Hulle het nie vir my voorgehou dat ek dit of dat moet doen nie, maar my net gesê om te speel. “Maar ek ken die standaarde van die klub en as ek nie die standaarde bereik nie, verdien ek dit waarskynlik nie. Dus moet ek wen om my kontrak te verleng,” verduidelik Guardiola. – AP