“NET ’n heads up... Vroue in pardah/veil/niqaab word nie meer in Vangate Mall toegelaat nie.” Zulfa Tagodien het Maandag dié boodskap op Facebook gedeel. Talle vroue wat dit gelees het, was lelik omgekrap. Volgens Tagodien was sy Maandag net ná 08:00 by dié mall in Athlone, Kaapstad, toe sy deur ’n sekuriteitswag daar voorgekeer is. Hy lig Tagodien toe in sy mag nie meer met haar pardah in die winkelsentrum kom nie. Tagodien vertel toe sy aan hom probeer verduidelik sy was net die vorige naweek nog met ’n pardah in die mall, het hy aan haar verduidelik dit is ’n nuwe reël. Sy skryf op Facebook: “Ek dra ’n pardah om my Skepper tevrede te stel. “Ek het niks gedoen nie en net weggestap. Ek sal net nie weer daar gaan koop nie. En die post was net om mense in te lig.” In ’n mediaverklaring bevestig die winkelsentrum se bestuur hulle is bewus van die voorval. Anthea Oostendorf, die sentrum se bemarkings­bestuurder, voeg by dat alle godsdienstige klere soos ’n pardah, hijab of niqaab welkom is en toegelaat word by die mall. “Ons het nog altyd die diversiteit van ons kultuurryke gemeenskap gevier en sal dit steeds vier. “Ons is bewus gemaak van ’n voorval waarin ’n vroulike klant toegang tot die winkelsentrum geweier is – wat ons ten sterkste veroordeel.” Oostendorf sê die kwessie word tans met die sekuriteitsmaatskappy bespreek en die nodige stappe sal gedoen word. “Ons sal ook van die geleentheid gebruik maak om opleiding aan alle persone op die terrein te bied. “Ons value die beskerming van ál ons klante,” voeg sy by.