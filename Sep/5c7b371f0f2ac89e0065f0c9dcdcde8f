OLE Gunnar Solskjær (manager­) het erken sy Manchester United-spelers het behoorlik hul geluk gery om met die maksimum punte teen Brighton te ontsnap. Bruno Fernandes se penalty in die doodsnikke het Saterdag in die Amex-stadion aan die Red Devils ’n dramatiese sege van 3-2 oor die Seagulls besorg. Oomblikke voor dié omstrede penalty, wat deur die VAR toegeken is, het Brighton sake gelyk gemaak toe Solly March met sy kopskoot suksesvol was. Boonop het Brighton ’n punt verdien nadat hulle op meer as ses geleenthede die dwars- of regoppaal getref het. Dit was beslis ’n bitter pil om te sluk vir die tuisspan. United se Solskjær was mans genoeg om te erken Brighton het meer uit die wedstryd verdien. “Ons moet eerlik wees en erken hulle het die meeste kanse geskep,” sê hy. “Hulle het baie meer shots on target gehad en hulle het die beste kanse van die wedstryd gehad. Ons sal in die komende weke sommer baie moet verbeter, voeg die Noorweër by. – AP