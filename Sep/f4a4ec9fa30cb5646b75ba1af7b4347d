VAN WYKSDORP. – Hy was ’n gewilde en kranige rugbyspeler. Daarom was die dorp se inwoners erg geskok toe hulle Sondagoggend verneem die 28-jarige Justin Wildschut het homself gehang. Die boodskappe wat hy sedert twee weke gelede aan Jonathan Jantjies, sy vertroueling, gestuur het, het getuig van sy lewensmoegheid en pyn. Justin se ma, Charlotte Wildschut (60), is stukkend. “Ek kan dit nog nie glo nie. Hoe gaan ek hieroor kom? Hy het net ingekom en die deur agter hom toegemaak. “Ek het die plek gesien waar my kind gehang het.” Jantjies, ’n familievriend, vertel: “Sy laaste woorde was: ‘Die pyn op my pad kan niemand wegneem nie. Ek kan nie meer nie.’ Geleer “Toe het ek hom nog aangemoedig om met ’n pastoor te praat. “Ek het vir hom gesê God bring verlossing van pyn en hartseer. “Ek het Justin van entrepreneurskap geleer. Ek het hom oorreed om van sokker na rugby te change.” Volgens Jantjies het Justin die afgelope twee weke gereeld vir hom boodskappies met ’n Christelike inslag gestuur. “Daarom is ek heeltemal platgeslaan. Maar ek sal die familie bystaan.” Sers. Chris Spies, polisiewoordvoerder, het bevestig Cloete is by haar aankoms in die hospitaal dood verklaar. Geen gemene spel word vermoed nie.