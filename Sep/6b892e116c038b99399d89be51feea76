DIE departement van arbeid en indiensneming het die hele bestuurspan van die Unemployment Insurance Fund (UIF) geskors. Die skorsings van die hoof van die UIF se aanvoerkettingbestuur, die bedryfs- en finansiële hoof volg op dié van die UIF-kommissaris, Teboho Maruping. Marsha Bronkhorst, die departement se bedryfshoof, neem nou waar as UIF-kommissaris. Die skorsings kom nadat die ouditeur-generaal Kimi Makwetu sy eerste verslag bekendgemaak het oor die regering se uitgawes tydens die Covid-19-pandemie. Die verslag het strydighede gevind met betrekking tot die Ters-skema. Die skema is bedoel om werkers, wie se salarisse deur die pandemie geaffekteer is, finansieel by te staan. "Dit het op sy watch gebeur," het Thulas Nxesi, die minister, oor Maruping gesê. Nxesi sê die skorsings is sodat ondersoeke onbelemmerd voortgaan. "Ek sal nie rus voordat elke betaling in berekening gebring word en elke oortreder aanspreeklik gehou word nie. Hulle kan hardloop, maar hulle sal nie wegkruip nie," het Nxesi gesê. Altesaam 38 sake is reeds voor die hof. - The Citizen