ROBERTSON. – ’n Couple is in die mang nadat ’n driejarige dood in ’n shack aangetref is. Die polisie se forensiese eenheid het die klein meisie se liggaam gisteroggend verwyder uit die shack waar sy saam met haar ma en stiefpa gewoon het. Geskokte bure sê hulle kan net bespiegel oor wat tot die kind se dood gelei het. Die kleuter se gebroke antie sê nadat haar sussie net vinnig ’n draai by haar kom maak en toe geloop het, het sy die gevoel gekry iets is nie lekker nie. Die antie sê sy is toe na haar suster se plek waar dié en haar berk kliphard besig was om die plek skoon te maak. “Ek het toe gesien my susterskind lê op die bed en toe ek nader stap, was haar hele gesiggie vol bloed. Toe ek aan haar vat, was sy yskoud.” Die antie sê haar suster het aan haar gesê dat die meisietjie geval en toe op die bed gaan lê het. “Maar enige mens kon sien die is kind aangerand en nou hou hulle vir hulle dom,” meen sy. Die Robertson-polisie het bevestig dat ’n klag van moord ondersoek word. Dit is nog nie duidelik wanneer die twee in die hof sal verskyn nie.