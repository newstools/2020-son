WAYDE van Niekerk het die groen lig gekry om weer te oefen en aan byeenkomste deel te neem. Die peil van die wêreld­rekordhouer in die 400 m sal egter bepaal wanneer hy sy langverwagte terugkeer na die baan gaan maak. Nadat hy vroeër vanjaar volledig herstel het van ’n ernstige kniebesering wat hy in 2017 opgedoen het, het Van Niekerk beplan om op 1 Augustus in Triëst, Italië, sy internasionale seisoen op die Triveneto-byeenkoms te begin. Die 28-jarige moes hom egter as voorsorgmaatreël van die byeenkoms onttrek nadat hy eers positief en toe negatief vir Covid-19 getoets is. Hy moes hom gevolglik in isolasie plaas. Volgens Van Niekerk se bestuurder, Peet van Zyl, kan hulle nog nie voorspel wanneer die spoedvraat weer in aksie sal wees nie. Van Zyl sê op in-site.co.za, sy webtuiste: “Wayde was vir 25 dae in isolasie. Hy het dus baie oefening op die baan verloor. Resultate “Tannie Ans sal die mediese inligting van die dokter gebruik om te bepaal op watter vlak hy is en dan sy fiksheid opbou tot waar dit was voordat hy in isolasie geplaas is. Sy peil sal die planne vir ’n terugkeer na kompetisies bepaal.” Van Niekerk het sedertdien teenstrydige resultate ontvang, blykbaar as gevolg van teenliggaampies in sy stelsel, hoewel hy deur die loop van die proses geen simptome getoon het nie. Ná twee opeenvolgende negatiewe Covid-19-toetse het dr. Patrizio Sarto van die Mediese Sportinstituut in Treviso, in ooreenstemming met die plaaslike riglyne vir gesondheid en veiligheid, bevestig dat Van Niekerk na die baan kan terugkeer. Die res van die In-Site-span wat deel van die kamp in Gemona is, ??is Van Zyl (bestuurder), Ans Botha (afrigter), die verspringer Ruswahl Samaai en die 400 m-hekkies-atleet Antonio Alkana. Hulle is almal by hul aankoms in Italië negatief vir Covid-19 getoets.