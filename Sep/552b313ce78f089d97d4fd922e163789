DIE “sleeping giant” van Kaapse sokker, Cape Town Spurs, maak ’n comeback­. Dis nou te sê as die Premierliga (PSL) se owerhede die rebranding van Cape Town Stars goedkeur. Stars, die minderheidsaandeelhouer (49%) in Ajax Cape Town, het nou ’n ooreenkoms bereik om volle beheer te neem van Ajax Cape Town se Eerste Liga-franchise. Dis nadat hulle die 51% van Ajax Amsterdam oorgekoop het. Dit tree op 1 Oktober in werking. Dit volg nadat die Nederlandse klub ná 21 jaar sy bande met die Urban Warriors verbreek het. Die Europese reus het Maandag bevestig hy onttrek hom om ander moontlikhede en markte in die toekoms te verken. Stars het ’n amptelike aansoek by die PSL ingedien om sy franchise te hernoem. Indien die aansoek suksesvol is, sal die Kaapse klub as Cape Town Spurs rebrand word. Spurs en die destydse Seven Stars het in 1999 saamgesmelt om Ajax Cape Town te vorm. Destyds het Craig Rosslee en sy spanmaats die Kaap aan die brand gespeel. Son het in Februarie berig daar is ’n groot moontlikheid dat Spurs weer sal opstaan. Agt maande later dui alles daarop dat dit wel ’n realiteit gaan word. Dis nadat Ajax se uitvoerende hoof, Ari Efstathiou, by die Spurs-legendes se 50ste herdenking laat hoor het dit is hoog tyd om die “sleeping giant­” wakker te maak. “Ek dink dis veilig om te sê dat Spurs nog altyd ’n spesiale plek in die harte van Kaapse sokker-fans het,” sê Efstathiou op die reünie. “Dalk is dit tyd om hul begeerte ’n realiteit te maak.”