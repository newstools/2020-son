DIE job is nog nie gedaan nie! Dít was die reaksie van Liam Wright, kaptein van die Reds, nadat sy span Saterdag sy plek in die eindstryd van die Superrugby AU-kompetisie teen die Brumbies in Canberra bespreek het. Die span van Queensland het die Rebels met 25-13 ore aangesit, nadat die twee spanne rustyd met 10-10 gelykop was. Al het die Rebels hul goed van hul taak gekwyt, het die Reds welverdiend as oorwinnaars uit die stryd getree. Brad Thorn (afrigter) se span, het drie drieë teenoor die een van sy eweknie, Dave Wessels, aangeteken. Die Rebels het in die tweede helfte ’n groot terugslag beleef toe hulle die dienste van twee van hul mees ervare agterspelers verloor het. Hul kaptein en heelagter, Dane Haylett-Petty en hul losskakel, Matt To’omua moes die veld weens liesbeserings verlaat. Dit het uiteraard die span van van Melbourne se ritme versteur. Hulle kon dus nie op hul vertoning van die eerste helfte voortbou nie. Die Reds het nou hul laaste ses agtereenvolgende games in die Suncorp-stadion gewen. Die laaste keer dat hulle binne ’n enkele seisoen ’n langer reeks van oorwinnings op hul tuisveld behaal het, was ’n reeks van sewe wedstryde in 2011. Hulle het ook daardie seisoen aangegaan om die kompetisie te wen, toe hulle die Crusaders met 18-13 in die eindstryd ore aangesit het. Al het die Reds laas week hul kragmeting met die Brumbies met 26-7 in Brisbane gewen, beteken dit nie dat hulle sommer nou die gunsteling vir die finaal gaan wees nie. Die Brumbies wat steeds bo-op die puntelys geëindig het, het Saterdag nie gespeel nie omdat hulle reeds vir die eindstryd gekwalifiseer het. Liam Wright (kaptein) se span sal dus nou na Canberra toe moet reis om te probeer om ’n goed uitgeruste Brumbies op eie bodem te troef. Wright het agterna oor sy span se vertoning gesê: “Dit was ’n goeie effort van die hele groep. Die manne het die step-up gemaak. Dit was nie nice om te sien hoe hulle (die Rebels) leiers Dane (Haylett-Petty) en Matt (To’omua) die veld weens beserings moes verlaat nie. Dit was ’n goeie contest. Ons moes hard werk vir ’n oorwinning om onsself ’n kans te gee vir volgende week.” Die groot uitblinkers vir die Reds was die linkervleuel Filipo Daugunu, wat die laaste drie van die game gedruk het, sowel as die reuse stut Taniela Tupou wat deurgaans ’n doring in die vlees van die Rebels was. REDS – drieë: Jordan Petaia, Lukhan Salakaia-Loto, Filipo Daugunu, doelskoppe: James O'Connor (2); strafdoele: (2) O'Connor REBELS – drieë: Marika Koroibete; doelskop: Matt To'omua; strafdoele: To'omua, Reece Hodge