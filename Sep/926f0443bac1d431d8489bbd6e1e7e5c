KERWIN David Budden, wat skuldig gepleit het op 'n aanklag van die besit en verpsreiding van kinderpornografie, kon weens Covid-19 nie Maandag gevonnis word nie. Die nasionale vervolgingsgesag het nie verduidelik of hy positief getoets het of 'n kontak is van 'n positiewe geval nie. Hulle het slegs genoem dat hy in self-isolasie by St. Albans gevangenis is. Anelisa Ngcakani, 'n NGV-woordvoerder, sê: "Budden is in self-isolasie en volg Covid-19 protokol. Meer as dit kan nie nou gesê word nie." Vonnisoplegging was vir Maandag geskeduleer nadat Budden verlede Woensdag in die Port Elizabeth-streekhof skuldig gepleit het. Ngcakani sê 10 September is nou die nuwe datum vir vonnisoplegging. Korrektiewe dienste wou ook nie kommentaar lewer oor Budden nie. Nobuntu Gantana, 'n woordvoerder vir korrektiewe dienste in die Oos-Kaap, sê: "Ongelukkig kan die mediese toestand van inmates en beamptes nie gedeel word nie." Budden se arrestasie in Augustus 2019 volg op dié van Riaan Mans, wat aangekla is van kinderpornografie. Mans het toe aan die polisie genoem dat hy die pornografie met Budden gedeel het. Mans is deur die Krugersdorp-polisie gearresteer nadat 'n wenk vanaf die federale ondersoekburo, die FBI, ontvang is. News24 berig Mans het die foto's, videos en gesprekke deur selfoon apps afgelaai. Hy het ook erken dat hy die inhoud met talle mense, insluitende Budden, gedeel het. Intussen het Budden in sy pleit erken dat hy kinderpornografie op sosiale media-platforms gedeel het.