'N SEKURITEITSWAG is Donderdag dood nadat hy tydens 'n rooftog geskiet is en met die geldtrok in 'n huis in Welgelegen vasgejaag het. Brig. Novelwa Potelwa, 'n polisiewoordvoerder, noem die voorval het omstreeks 06:45 by die winkelsentrum in Welgelegen plaasgevind. "Onbekende verdagtes het op 'n sekuriteitswag geskiet wat in die geldtrok gesit en wag het op sy kollegas wat geld by die winkel opgetel het." Volgens Potelwa het die wag weggery nadat hy geskiet is, maar het teen 'n huis daar naby vasgery. "Die verdagtes het ook 'n ander sekuriteitswag by die ingang van die winkel gewond." Potelwa noem dat 'n aansienlike bedrag geld gesteel is en dat die rowers in 'n swart Corsa-bakkie en wit Volkswagen Golf GTI gevlug het. Die bakkie is na bewering in Junie in Khayelitsha gesteel. Potelwa noem dat die polisie 'n klag van sakeroof, pogting tot moord en die moord op die wag ondersoek. Niemand is nog vasgekeer nie en 'n massa soektog is na die rowers geloods.