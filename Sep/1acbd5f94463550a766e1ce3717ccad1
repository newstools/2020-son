JAN Olde Riekerink kan sy aandele onder Cape Town City se faithful laat groei as hy die span van ’n top-agt-plek in die seisoen se Premierliga kan verseker. Daar is geen twyfel dat die Nederlander meer ingesettle is sedert die onderbreking van vyf maande weens die corona-virus-pandemie nie. Dis omdat sy City-span weer vloeiende en aantreklike sokker begin speel het. Die vertroue wat Olde Riekerink in jong spelers toon, is ook verblydend. City pak SuperSport môre in sy laaste wedstryd van die seisoen. Hoewel ’n sege nie van kardinale belang is om ’n posisie onder die top-agt te verseker nie, sal dit vir die Nederlander die geskikte manier wees om sy debuut-seisoen in die PSL af te sluit. Maar City, wat sewende (39 punte) is, kan nie oorgerus wees nie, veral nie ná Woensdag se nederlaag van 0-1 teen Highlands Park, wat ook veg vir ’n top-agt-plek nie. Verfris Bloemfontein Celtic, wat met 36 punte negende is, sal met ’n groot doeleverskil moet wen en hoop City kry nie ’n punt om vir hom ’n top-agt-plek te verseker nie. Olde Riekerink se grootste uitdagings vir die toekoms is om sy beste elftal te bepaal. Dan sal hy ook moet werk aan sy verskeie kombinasies en wie hy as like-for-like-plaasvervangers kan inspan om die span te verfris. Olde Riekerink sal weet dat SuperSport ’n massiewe uitdaging gaan bied. Hy moet dus sy mees ervare en gedugte spelers kies om ’n sege te behaal en City fans se vertroue te wen.