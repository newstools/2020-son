DIE gemeenskap van Laingville was gister niks impressed met die hoof van die onafhanklike polisie-ondersoekdirektoraat (Opod), Jennifer Ntlatseng, se besoek aan die dorp nie. Ntlatseng het ook ’n privaat­ besoek aan Leo Williams (9) se familie afgelê. Leo is meer as ’n maand gelede tydens ’n optog doodgeskiet, na bewering deur lede van die polisie se eenheid vir openbare orde, Pops. Haar besoek was om seker te maak dat geregtigheid geskied, sê Ntlatseng. Leo het in sy oom Angus Thomas se hokkie gesit en televisie kyk het toe hy geskiet is. Sy dood het skokgolwe deur die land gestuur. Thyrone Williams, ’n gemeenskapsleier en die familiewoordvoerder, sê hulle is wel happy dat Opod gekom het, maar nie tevrede met die terugvoer wat hulle van die direktoraat ontvang het nie. Williams sê wat hulle wou hoor, is hoe ver die ondersoek gevorder het. Hy vaar uit: “Wat ons wou hoor, is dat hulle die vier polisiemanne op die video geïdentifiseer het. “Ons wou hul name weet. “Ons wou ook gehoor het wanneer hulle in hegtenis geneem gaan word. Maar hulle kon nie vir ons ’n time frame gee wanneer dit sal gebeur nie. “Hulle het eintlik net hulle tyd hier kom mors!” Volgens Ndileka Cola, Opod-woordvoerder, het Ntlatseng reeds Woensdag met die Wes-Kaapse bestuurspan vergader as deel van ’n uitreikprogram. Cola sê dis om strategiese leiding aan die provinsiale span te gee oor haar visie, asook oor uitdagings wat hulle tans in die gesig staar. Sy sê: “Verskeie provinsies gaan deur uitdagings wanneer hulle die polisie moet polisieer. Dis ook om te verseker dat geregtigheid vir slagoffers en hul families geskied. Bemagtig “Die uitvoerende direkteur het vir die volgende vyf jaar verskeie policy interventions geïdentifiseer wat die sake waarmee Opod werk, sal verbeter en fast track. Hierdie strategieë sluit in om in aanraking met die gemeenskap te kom oor veiligheidskwessies en te verseker hulle weet watter dienste Opod bied. “Dis om gemeenskappe te bemagtig oor die aanklag- prosedures, geweldsvoorkoming, gemeenskapsveiligheidsforums en om saam met hul plaaslike regeringstrukture te werk.” Volgens Cola fokus die direktoraat ook op gendergeweld. Sy sê die plan is om sake te prioritiseer soos verkragting deur polisiebeamptes en dié wat vir verkragting in aanhouding is. Cola sê hulle bied ook die nodige berading aan slagoffers. Sy sê: “Die direktoraat sal aanhou om vroulike speurders aan te stel om te verseker die slagoffers voel gemaklik, soos byvoorbeeld by mediese ondersoeke.”