STELLENBOSCH se striker­ Waseem Isaacs is nog op koers om sy target van 10 doele in sy debuut-seisoen in die Premierliga te bereik. Die 29-jarige striker is beslis ’n openbaring en een van die redes waarom die PSL-nuweling, Stellies, beïndruk in sy eerste seisoen met groot visse in die PSL. Isaacs, wat Stellies se top-striker is met agt doele, was laas in Maart by die beginspan ingesluit. Maar toe hy laas week teen Chippa United ingespan is in die spanne se draw met 1-1, was dit sy naam wat op de telbord verskyn het. Ongelukkig het die span van Matieland fokus verloor en kon Isaacs se doel nie Barker-hulle van die maksimum punte verseker nie. Maar Isaacs het telkens bewys sy doelevernuf is van kardinale belang vir Stellies. Dis waarom Barker hom moet speel in hul oorblywende twee wedstryde. “Kyk, jy moet maar die meeste maak van die speelkans wat jy kry en dis wat ek probeer doen,” verduidelik Isaacs. “Die coach het ’n gedugte span gebou en die kompetisie is baie tight en moeilik. “Almal werk verskriklik hard op die veld om in die eerste 11 te wees. “So, jy is nooit verseker nie. “Ek is net baie tevrede as ek waarde kan toevoeg wanneer ek die kans kry. Ek kan ook nog my target van 10 doele bereik wat ek gestel het as ek weer kans kry,” voeg die voormalige Ubuntu attacker by. Aspirasies Stellenbosch, wat die 10de posisie beklee, pak die relegasie-bedreigde AmaZulu môre in die Tuks-stadion en jag nog ’n sege om hul aanslag op ’n posisie in die top-agt lewend te hou. Maar Stellies is in ’n stryd betrokke met spanne soos sy bure Cape Town City (39 punte), asook Highlands Park en Bloemfontein Celtic (albei 35), wat almal dieselfde aspirasies koester.