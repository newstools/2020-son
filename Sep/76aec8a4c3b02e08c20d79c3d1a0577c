LLOYD Harris het gister na die tweede ronde van ’n Grand Slam-tennistoernooi op Flushing Meadows in Amerika deurgedring. Dié 23-jarige Kapenaar het ’n sege oor die Italianer Marco Cecchinato behaal. Harris het Cecchinato in 1 uur en 54 minute met 6-4, 7-5, 6-2 verslaan om sy plek vir die eerste keer in die tweede ronde van die Amerikaanse Ope te bespreek. Harris, wat saam met sy afrigter, Anthony Harris, in die bio-borrel in New York is, het uitstekend met sy afslane gevaar. Hy het met 12 kishoue vorendag gekom in vergelyking met die 3 van die Italianer. Hy’t ook 32 wenhoue teen die 14 van sy opponent geslaan. Uitgeskakel Harris kom vandag in ’n moeilike kragmeting teen die sewende gekeurde David Goffin van België te staan. Goffin het die Amerikaner Reilly Opelka in sy eerste game met 7-6, 3-6, 6-1, 6-4 gepos. SA se ander mansenkelspel-deelnemer, Kevin Anderson, is in die eerste ronde uitgeskakel nadat hy in vier stelle teen die vyfde gekeurde Alexander Zverev van Duitsland verloor het. Zverev moes ’n hewige aanslag van Anderson, die naaswenner van 2017, in die Arthur Ashe-stadion afweer. Hy’t ná drie uur en sewe minute met 7-6 (2), 5-7, 6-3, 7-5 geseëvier. In die dubbelspel vir mans sal die Suid-Afrikaanse ster Raven Klaasen en sy Oostenrykse vennoot, Oliver Marach (7de gekeur), vandag hul veldtog teen die ongekeurde duo Philipp Oswald van Oostenryk en die Nieu-Seelander Marcus Daniell begin.