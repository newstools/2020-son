HOEWEL die Proteas se kanse vir ’n terugkeer na die speelveld nou duideliker lyk as ’n week of twee gelede, is daar steeds onsekerheid oor wie die Proteas se toetskaptein gaan wees. Faf du Plessis het as kaptein bedank nadat die Proteas in ’n tuisreeks teen Engeland met 1-4 die knie voor die Pommies moes buig. Quinton de Kock was menige kenner se waarskynlike keuse, maar die paaltjiewagter/kolwer word steeds nie deur die Proteas-ringkoppe as kaptein vir rooibalkrieket oorweeg nie. Mark Boucher, die span se afrigter sedert Desember, het dit gister bevestig in ’n verklaring deur Krieket Suid-Afrika (KSA) se kommunikasie-afdeling. “Ongelukkig het ons in dié stadium ook ’n sameroeper (van keurders) nodig om in te kom en hopelik sal die sameroeper binnekort aangekondig word,” sê Boucher. “Dit (die kapteinskap) is ’n bespreking wat onder ’n paar mense gevoer moet word. “Ons het reeds hieroor small talk gemaak en ons is die geleentheid gegee (as gevolg van Covid-19) om baie tyd te hê om na te dink oor die besluit. “Ons sal daarna kyk om iemand anders vir die toetsrol te kies. “Een van die dinge wat ons van Engeland geleer het, is dat ’n man soos Eoin Morgan inkom en hy het baie tyd om te beplan omdat hy nie by die toetsspan betrokke is nie. “Ek dink Quinny (Quinton de Kock) se werklading is redelik hoog. “Hy’t goeie resultate getoon in die T20’s en ODI’s, waarin hy kaptein was. “Die laaste gesprek wat ek met Quinny oor hierdie onderwerp gehad het, was in Indië. Hy het gevoel dat die werklas vir hom ’n bietjie hoog sou wees. “Wie ook al die kaptein is, sal waarskynlik Quinny se kennis goed gebruik. “As paaltjiewagter sien jy dinge uit die beste hoek.” Son het KSA verlede week gepols oor wanneer die nuwe keurderbaas aangestel sal word, maar KSA kon nie ’n konkrete antwoord gee nie. Aiden Markram, Temba Bavuma, Rassie van der Dussen en Dean Elgar is die aanspraakmakers op die kapteinskap, terwyl Victor Mpitsang in die pylvak is om by Linda Zondi as sameroeper van keurders oor te neem.