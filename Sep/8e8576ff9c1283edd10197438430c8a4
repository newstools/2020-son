HOE staan dinge vir Lionel Messi en Barcelona noudat hy besluit het om die klub nie meer te verlaat nie? Luidens Sky Sports gaan Messi ’n moeilike tyd hê om weer in te pas by Barcelona. Dis nadat Messi aan Barcelona gesê het hy wil die vrystellingsklousule in sy kontrak aktiveer en die klub verlaat wat hy al byna 20 jaar sy tuiste noem. Vrydag het Messi skielik bekend gemaak dat hy gaan aanbly. So, wat gebeur nou met die Argentynse ster-speler? Wel, vir eers sal Messi vir die corona-virus getoets word. Nadat die spelers gister ’n af dag gehad het, keer Messi vandag terug na die oefenveld. Dit skep ’n ongemaklike situasie met die breier, Ronald Koeman. Die vraag is: Gaan Koeman hom as kaptein behou? ’n Paar vriendskaplike wedstryde lê voor vir Barcelona, maar Messi sal in terme van fiksheid en die virus-toetsing waarskynlik nie gereed wees daarvoor nie. Wat die komende Cham­pions League betref, is dit ondenkbaar dat Koeman hom nié sal benut nie. Messi se langtermyn-toekoms blyk egter baie onduidelik te wees. Kan hy sy kontrak verleng? Kontraktueel kan hy volgende somer met ’n gratis oordrag vertrek en in Januarie met ander klubs praat. Die klub se huidige president, Josep Maria Bartomeu, gaan hom beslis nie oorreed om te bly nie. Barcelona se presidentsverkiesing is in Maart en Victor Font is tans die gunsteling. Font sê die eerste ding wat hy sal doen, is om Koeman af te dank en Xavi, wat groot maats is met Messi, as hoofafrigter aan te stel. Messi wil hê dat die beste jong talent van die akademie benut moet word eerder as dat geld bestee word aan middelmatige spelers, soos die laaste paar jaar. Font sê hy sal saam met Messi daaraan werk.