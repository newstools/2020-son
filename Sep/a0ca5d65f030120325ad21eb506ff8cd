“EK VOEL ek kan nou die wêreld verower.” Só het die Suid-Afrikaanse darts-held Devon Petersen gesê nadat hy Sondagaand in Hildesheim geskiedenis gemaak het deur die Duitse kampioenskapsbyeenkoms te wen. Vir die boorling van Mitchells Plain het sy wêrelddeurbraak uiteindelik gekom toe hy Jonny Clayton van Wallis in die eindstryd met 8-3 geklop het. Met hierdie roemryke sege het Petersen, wat as die African Warrior bekend staan, die eerste Afrikaner geword wat ’n Proffesional Darts Corporation-titel wen. Petersen se oorwinning was ook ’n uitklophou vir die boekmakers omdat hy nie eens gekeur was nie. “Die gevoel is ongelooflik, onbeskryflik,” het ’n emosionele Petersen gesê. “My oorwinning is ’n stepping stone vir Afrika en Suid-Afrika. “Noudat ek dié mylpaal bereik het, voel ek ek kan die wêreld verower. “Die afgelope drie tot vier jaar was moeilik. “Ek het amper my Tour Card verloor en ek het onlangs net-net die Autumn Series-titel misgeloop. “Ek het egter vasgebyt deur vier tot ses uur per dag te oefen, want ek wou die Duitse titel so bitter graag hê.” Petersen is uiteraard nou die speler om dop te hou wanneer die World Grand Prix van 6 tot 12 Oktober in Coventry, Engeland, beslis word. Petersen, wat sedert die begin van die jaar uitstekende darts speel, was uit die staanspoor op sy stukke. Die Suid-Afrikaner het Rob Cross van Engeland in die derde ronde met 6-5 uitgeskakel. In die kwarteindronde het Petersen met 6-3 met Krzysztof Ratajski van Pole afgereken. Daarna het hy Danny Noppert van Nederland ore aangesit. Die telling was 7-4. In die eindstryd het Petersen se senuwees uiteraard geknaag, maar hy het koelkop gebly, momentum behou en eindelik met Clayton afgereken. Die eerste gekeurde Michael van Gerwen moes reeds ná die derde ronde sy tassies pak. Mervyn King van die Verenigde Koninkryk het hom met 6-1 geklop. Leeftyd Petersen het aan PDC-TV gesê om te wen is ’n ongelooflike gevoel. “Ek het so hard gewerk sedert ek 15 jaar oud was. Dit voel soos ’n leeftyd tot hier vandag.” Hy het met sy sege R548 834 in sy sak gesteek.