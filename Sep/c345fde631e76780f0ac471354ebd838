’N MAN van Springs verskyn Vrydag in die landdroshof in Bishop Lavis in verband met die moord op lt. kol. Charl Kinnear. Kinnear, ’n hoofspeurder van die polisie se eenheid teen bendegeweld, is verlede Vrydag in Gearingweg in Bishop Lavis doodgeskiet. Die Valke ondersoek die moord. Volgens brig. Hangwani Mulaudzi, ’n woordvoerder van die Valke, is die 39-jarige man in Gauteng gearresteer. “Die fyner besonderhede rondom die moord is steeds onbekend,” sê hy. Netwerk24 het berig dat die verdagte ’n oudrugbyspeler is en dat sy pa ook in die polisie was. Na wat verneem word was die verdagte die een wat die tracking op Kinnear se selfoon gedoen het. Kinnear se foon is meer as ’n 1 000 keer ge-track. Volgens berigte is dit hoe sy killer geweet het dat hy op daardie tydstip voor sy huis sal wees. Die man hou glo vol dat hy nie weet vir wie hy die tracking gedoen het nie. “Meer arrestasies kan verwag word,” het Mulaudzi gesê.