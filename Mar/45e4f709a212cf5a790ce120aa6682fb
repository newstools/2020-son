BEAUDEN Barrett gaan sy langverwagte terugkeer na Superrugby teen sy voormalige spanmaats van die Hurri­canes maak. En nou kan dié All Black wat nou vir die Blues gaan uitdraf, beswaarlik wag vir volgende maand se herontmoeting tussen die twee Kiwi­-spanne. Die Blues het die afgelope naweek in Wellington die ’Canes gaan klop en kom Saterdag teen die Lions­ van Suid-Afrika te staan. Die Blues is tans goed op koers om vir die eerste keer in amper ’n dekade Superrugby se uitspeelrondes te haal. Voor die begin van die seisoen is Leon Mac­Donald (afrigter) se span se besluit om Barrett by die Canes af te rokkel, kwaai bevraag­teken. Dit is omdat Barrett eers op ’n lang sabbatsverlof sou wees. Droom Die Blues het egter op toer in Suid-Afrika en weer laas week teen die ’Canes gewys hulle het oorgenoeg skietgoed. Barrett se koms sal dus net ’n ekstra dimensie bring na ’n span wat baie beter afgerig lyk. Oor sy terugkeer na Superrugby het Barrett aan Newshub gesê: “Dit sal nou ’n droom wees (om sy ou span te pak). “Dit sal glad nie ’n slegte manier wees om weer te begin speel nie, maar ek sal my eers moet bewys. “Dit gaan lekker en miskien ook so ’n bietjie emosioneel wees.” MacDonald het ook aan die media gesê dit is nog nie ’n uitgemaakte saak wanneer Barrett vir die Blues gaan begin speel nie. “Die manne wat al gespeel het, het reeds 10 weke van mededingende rugby gespeel. Beaudy se laaste groot game was in Oktober. Jy kan nie net begin speel sonder dat jy fisiek gereed is nie. “Daar is nogal baie wat hy moet doen, maar ons kyk na ’n terugkeer in die middel van April,” het MacDonald gesê. Die Blues se herontmoeting met die ’Canes is op 11 April in Auckland.