DIE driejarige kleuter, die eerste slagoffer wat per helikopter vervoer is van die toneel van die horrific busongeluk in die Oos-Kaap, het in die Frere Hospitaal gesterf. ’n Woordvoerder van die Oos-Kaapse gesondheidsdepartement, Sizwe Kupelo, sê die dodetal staan tans op 25. Die bus was Maandag omstreeks 08:00 na Butterworth op pad toe die busbestuurder op ’n grondpad naby die Tafalofefe Hospitaal beheer verloor en die bus oor ’n afgrond gestort het. Altesame 61 passasiers is beseer. Volgens Kupelo is ’n vroulike pasiënt ook nog in die waakeenheid van die Frere Hospitaal. Vyf ander beseerdes is in die ortopediese eenheid van dieselfde hospitaal. Die oorsaak van die ongeluk is nog nie bekend nie. Die Padverkeersbestuurskorporasie se Simon Zwane sê die busbestuurder het na verneem word beheer verloor toe die bus teen ’n steil afdraand gery het. Kupelo sê familielede van die slagoffers het hulle geliefdes Maandag by die Oos-Kaapse gesondheidsdepartement se forensiese eenheid in Butter­worth gaan uitken. – News24