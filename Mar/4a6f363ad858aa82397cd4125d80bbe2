GEEN vrou sal ooit weer vir die wêreldbokskam­pioen Billy Joe Saunders cheer nie. Die Brit en WBO-supermiddelgewigkampioen het in ’n oomblik van waansin in ’n video vir mans tips gegee oor hoe om hulle vrou tydens die corona-epidemie te slaan. Saunders (30) het selfs tegnieke gedemonstreer op ’n slaansak, berig die BBC. Die swaap het later weer sorry probeer vra en gesê hy veroordeel alle huishoudelike geweld. Saunders het bygevoeg as hy enige man sien wat aan ’n vrou raak, sal hy hom “aan stukke smash. “Ek vra groot om verskoning as ek enige vrou te na gekom het.” In die video wys hy op die slaansak hoe om te reageer “as jou ouvrou jou gas gee”. Dan wys hy hoe om haar “op die ken te slaan”. Bitter min vroue, indien enige, sal waarskynlik sy verskoning aanvaar. Hy sal seker vorentoe ’n gehate bokser onder die vroulike geslag wees. Saunders was met die uitbreking van die wêreldepidemie op die punt om ’n geveg met Canelo Álvarez op 2 Mei te beklink. Hy is ná 29 gevegte steeds onoorwonne en het 14 van sy teenstanders uitgeslaan. Saunders was die wêreldkampioen in die middelgewigafdeling voordat hy na ’n hoër afdeling opgeskuif het.