DIE Oos-Kaapse komediant Alfred Adriaan het 8 jaar gelede, ná 11 jaar in bemarking, die groot besluit geneem om sy droom te volg. Sedertien is hy die gelukkigste man wanneer hy vir werk moet aanmeld. Die saadjies vir sy droom is geplant toe hy op 21-jarige ouderdom seremoniemeester was vir sy goeie vriend, Wilbur van Rooyen, se 21ste verjaarsdagpartytjie. “Ek was baie nervous,” onthou Alfred. “Maar toe ek daai mic vat, was dit ’n baie natural feeling. Dit het gevoel of ek veronderstel is om daar te wees. Dis ’n crazy ding om te sê, want dit is so ’n ongemaklike gevoel. Dis baie druk.” Toe Alfred nog op varsity was, het hy eendag kaartjies gekoop vir ’n show van Marc Lottering by die Operahuis in die Baai. Hy het heel agter gesit, maar Marc se impak was duidelik. Alfred het toe al besluit hy wil dit ook doen, maar hy sou eers jare later op die verhoog klim. Sy lewensreis het hom ná universiteit eers gevat na Johannesburg, waar hy ’n hotshot in die bemarkingsbedryf geword het. “Johannesburg was die beste ding wat met my kon gebeur het, want ek was goed in bemarking. Maar mettertyd was dit terrible om so goed te wees met iets wat jy nie like nie. “Ek het sekere aspekte van bemarking geniet, die creativity en die strategiese kant daarvan, maar ek het die admin gehaat. “Almal het altyd vir my gesê ek het lunchtime geshine. Die mense het hulle vrek gelag. Almal het my kom opsoek, want ek praat net k*k. As ons presentations vir die company gedoen het, het ek geshine. Ek kon dele van public speaking en comedy inbring en mense het dit enjoy.” Ná 11 jaar in bemarking maak Alfred toe plak vas en besluit om een aand die oop plek by ’n comedy show in Carnival City in Brakpan te vat. Die paar trigger-woorde wat hy op sy een hand neergeskryf het, was nie eens nodig nie. Hy was ’n natural. Stand-up comedian sou vir ’n rukkie sy nagskofwerk wees, totdat hy later saans meer geld gemaak het. Daarna het dit ’n voltydse job geword. Dié droom sou full circle kom toe hy ná net twee jaar in sy nuwe loopbaan die opening act vir Marc word. In die Operahuis, die plek waar die droom begin het. Hy het selfs voor sy show op dieselfde plek gaan sit as destyds. Sedertien het hy al sy debuutstuk, Dating Life, bekendgestel. Vanjaar bring hy sy eerste Afrikaanse show, Alfred Adriaan: Van Hankey, na die Woord- en Suidoosterfees. Daarin praat hy oor sy grootwordjare in Hankey. Sy ma, Margaret, en pa, Aaron, was onderwysmense. Aaron het ook jare lank Aaron’s General Dealer in Hankey bedryf. Hy verhuur dit deesdae, maar inwoners ken dit steeds as die “Pang se winkel”. Alfred beskryf die show as ’n coming-of-age-storie waarmee almal hulle kan vereenselwig. In sy korterige loopbaan het hy al mense in plekke soos New York en Australië laat lag, maar sy droom bly eenvoudig: Om nog mense in sitplekke te kry. Alfred Adriaan: Van Hankey is as deel van die Toyota US Woordfees op 10 Maart by Amazink in Khayamandi te sien. Die kaartjies kos R130 elk vooraf en R150 by die deur. Die show word ook op 2 Mei om 19:00 in die Fluweelkamer by die Suidoosterfees aangebied.