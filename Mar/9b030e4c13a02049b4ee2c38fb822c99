TAXI drivers, owners en guardjies op die Bellville-Kaapstad-roete is dik naar oor die arrestasie van hulle kollegas. Vier mans – twee guards en twee drivers – is Dinsdag in hegtenis geneem nadat ’n traffic cop van die Stad Kaapstad in sy kar met sy eie wapen doodgeskiet is. Luidens die polisieverslag het die voorval gebeur net nadat Walton van Rooyen ’n taxi driver in Voortrekkerweg afgetrek het. Van Rooyen se lyk is in sy werksmotor gevind. Hy is vermoedelik met sy eie vuurwapen geskiet. Dit is nog nie duidelik waar die skietvoorval gebeur het nie. Die drivers sê nou dit maak nie vir hulle sin dat hulle kollegas vir die daad toegekap is nie. Die laaste inskrywing in Van Rooyen se boekie is van ’n van wat aan ’n man van Atlantis behoort. “Eerstens, as een van ons geskryf word en die beampte arresteer ons, moet ons self met ons van tot by die polisiestasie ry,” vertel een taxi-man aan Son. Vrees “Nog ’n ding: Ons is gewoond aan fines. Hoekom ’n beampte skiet?” ’n Eienaar wat uit vrees nie sy naam genoem wil hê nie, sê hy wil hê die gereg moet sy beloop neem en die skuldiges laat boet. “Maar die mense wat hulle nóú het, is nie die skuldiges nie,” sê die man. Twee van die mans is sy drivers. Een van die taxi’s is egter stukkend. Hy sê die een driver, wat saam met sy guardjie in hegtenis geneem is, het eers ná 10:00 op die rank in die Kaap aangekom. Toe was die beampte al geskiet. “Hy het nie eens gister gewerk nie.” Hy sê hy glo ook nie die ander driver kon dit gedoen het nie. “Die tracker wys dat die van nog nie een keer stilgestaan het nie. Hoe het die taxi gery as die beampte hom gearresteer het?” Lt.kol. Andrè Traut, ’n polisiewoordvoerder, sê die mans was in aanhouding. Twee is gister laat gaan. Die ander verskyn vandag in die Kaapstad Landdroshof.