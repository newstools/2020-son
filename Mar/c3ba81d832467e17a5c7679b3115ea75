PEP Guardiola, bestuurder van Manchester City, sweet oor die fiksheid van sy ster-speler Kevin de Bruyne. Dié Belg sukkel om te herstel van sy rugbesering. Sondag is dit tyd vir die derby teen City se aartsvyand, Manchester United, op Old Trafford. De Bruyne het sy rug beseer in die laaste minuut van die sege oor Aston Villa in die Carabao Cup final. Die speler het reeds Woensdag uitgesit toe City ’n FA Cup-sege van 1-0 oor Sheffield United behaal het. Volgens Guardiola is hy nog onseker hoe lank dit De Bruyne sal neem om te herstel. “Hopelik nie te lank nie,” het die Spanjaard gesê. Hy het bygevoeg hy kan dus nog nie met sekerheid sê of De Bruyne vir die derby beskikbaar sal wees nie. Guardiola dink wel sy City-span het goeie momentum vir die wedstryd teen die Red Devils. “Ons het vier weg games gespeel en toe goeie karakter en energie getoon. “Hopelik kan ons dit Sondag teen United voortsit en hulle ook klop.” – AP