AFRICAN Bombers het ’n plek in die halfeindstryd van die Oos-Kaap se Super­14-kompetisie bespreek. Dis nadat hulle Saterdag in die Zwide Stadium goed van agter teruggeveg het om Old Selbornians te klop. Bombers het met 36-22 afgereken met Old Selbornians, wat teen die einde van die wedstryd kwaai stoom verloor het. Die Bomber-breier, Zola Coto, sê hy is baie bly oor die sege, maar voel hulle kon beter gespeel het. Nêrens “Ons het definitief nie goed gespeel in die eerste helfte nie en het baie foute gemaak,” merk Coto op. “Dis asof ons in die eerste 10 minute nêrens was nie en asof die spelers tyd gevat het om aan die gang te kom.” Die breier sê hy het die span in die rustyd ’n bietjie uitgetrap in die kleedkamer. “Ek wou die spelers nie blameer nie, maar ek het hard gepraat met hulle en gesê ons moet ons spel lig. “Dit het gewerk, want ons het in die tweede helfte baie beter vertoon. Ons het ook met die wind van agter gespeel en die sterk wind maak tog ’n verskil.” Die tweede halfeindstryd-plek is gevat deur Ncerha Leopards. Dis nadat hulle Black Ea­gles met 16-9 geklop het. In die halfeindstryde sal Leopards dus Swallows in die NU1 Stadium pak en die gevaarlike Progress kom op sy tuisveld in Uitenhage teen die Bombers te staan. Albei wedstryde word Saterdag beslis. Coto besef goed sy span sal in die halfeindstryd nie weer so laat aan die gang kan kom nie. Hy sê: “Ons sal nie weer só kan speel nie. “Ons sal moet hard werk in die week om daarop te verbeter vir Progress.” SUPER14, RONDE 7 Uitslae: African Bombers 36, Old Selbornians 22; Leopards 27, Park 22; Ncerha Leopards 16, Black Eagles 9; Breakers 12, Harlequins 47; Trying Stars 10, Gardens 36; Kruisfontein 38, Oos-Londen-Polisie 34.