SUID-AFRIKANERS wat daarvan droom om die volgende John Cena of The Rock te word, het nou die geleentheid om dit 'n werklikheid te maak. WWE besoek Mzansi binnekort op soek na die volgende groot ster. Hulle gaan tussen 29 April en 2 Mei try-outs hou wanneer hulle as deel van die WWE Live-toer in Johannesburg, Durban en Kaapstad kom toer. Paul Levesque, beter bekend as Triple H en die man wie se job dit is om nuwe talent na WWE te bring, sê Suid-Afrika is bekend daarvoor dat hulle tawwe atlete oplewer. Levesque sê die Springbokke se verowering van die Rugbywêreldbeker getuig daarvan. "Ek wil daardie dinamiese, kragtige en entertaining kwaliteite van Suid-Afrika se beste manlike en vroulike atlete na die WWE bring. "My boodskap aan elke atleet en performer in Suid-Afrika is eenvoudig. Dié is jou kans om jou lewe te verander. Vat die geleentheid en volg jou droom om Suid-Afrika op die wêreldverhoog te verteenwoordig as 'n WWE Superstar." Adam Rose en Justin Gabriel is Suid-Afrikaners wat al in 'n WWE-kryt geveg het. Dié wat belangstel kan aansoek doen by www.wweperformancecenter.com. WWE se grootste sterre kan op 29 April by GrandWest te sien wees en op 30 April by die Moses Mabhida-stadion in Durban en 1 en 2 Mei by die Ticketpro Dome in Johannesburg.