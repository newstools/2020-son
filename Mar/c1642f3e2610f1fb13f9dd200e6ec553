ELKE keer dat hy skreeuende tyres en brieke hoor, hou hy sy asem op. So sê Justin Smith, eienaar van die huis in Bothasig waar twee vroue dood is toe die kar waarin hulle passasiers was teen sy muur gebots het. Die ongeluk het Maandag 01:00 plaas­gevind waar Plattekloofweg­ en De Grendel Avenue bymekaarkom. Smith is nou nog angstig oor die gebeure. “Ek het groot geskrik toe ek die botsing hoor. Ek het uitgehardloop en twee mans gesien. Die een het gestaan en bewe terwyl die ander sy hande oor sy kop gegooi het. Hulle was natuurlik in skok. “Ek het ’n rukkie later die twee vroue gesien, buite die kar. Hulle was ernstig beseer. Die een vrou se skedel was heeltemal oop. “Die bloed lê nog hier,” sê hy. Hy het later uitgevind albei vroue is dood. Smith sê hy glo die kar het teen die pavement gebots voordat dit sy muur getref en met die agterkant teen sy huis se muur beland het. “Die spoed moes baie hoog gewees het. “Die impak was ongelooflik en die skade wat dit veroorsaak het, is groot.” Smith sê hy het die owerhede onmiddellik laat weet. Intussen het die twee mans van die toneel weg­gehardloop. “Ek weet nie waarheen nie, maar hulle het weggehardloop.” Smith sê net in Desember moes hy sy heining herstel het nadat iemand anders in die muur vasgery het. “Ek voel nie veilig hier nie. Ek het net laas maand met die munisipaliteit kontak gemaak om iets te doen om die pad veiliger te maak.” Smith sê hy wil hê nog waarskuwingstekens en ander veiligheidsmaatreëls moet op die stuk pad aangebring word sodat motoriste nie weer in sy of sy bure se mure vasjaag nie. Beheer Mihlali Majikela, ’n woordvoerder van die polisie, het bevestig ’n saak van strafbare manslag word ondersoek nadat twee vroue in ’n ongeluk dood is. “Daar word beweer die bestuurder van die kar het beheer verloor en deur die muur gery. “Die omstandighede rondom die ongeluk word ondersoek. “Geen arrestasies is nog gemaak nie.” Russel Meiring, woordvoerder van ER24, het bevestig paramedici van Life Healthcare, Metro-reddingsdienste en die brandweer was op die toneel. ’n Voertuig was gedeeltelik onder ’n gebou wat ineengestort het. “Twee vroue is onder die rubble gevind. Hulle is onder die rubble uitgehaal. “Medics het die vroue ondersoek en bevind hulle het reeds as gevolg van veelvuldige beserings beswyk. “Niks kon vir hulle gedoen word nie. “Hulle is op die toneel dood verklaar,” het Meiring gesê. Smith het intussen die muur laat toemaak sodat sy erf nie oopstaan nie.