OOR twee weke sluit die eerste kwartaal van die skooljaar en steeds is daar meer as 2000 leerders in die Wes-Kaap wie nog nie 'n sitplek op 'n skoolbank gekry het nie. Kerry Mauchline, woordvoerder vir Debbie Schafer die Wes-Kaapse minister van onderwys, bevestig: "Sowat 2400 leerders het nog nie 'n plek in 'n skool in die provinsie gekry nie." Sy voeg by dat die getal by die dag styg. Volgens die WKOD se syfers is daar drie distrikte in die provinsie waar daar 'n groot aanvraag vir plek is. Mauchline sê die stryd is egter dat hulle elke jaar ’n oorweldigende toename in leerdergetalle het en dat daar dan plek vir hulle geskep moet word. “Die aanvraag is groter as die aanbod, omdat die begroting van die departement nie teen dieselfde tempo as die aantal leerders toeneem nie.” Die grootste kopseer is egter om leerders in Gr. 1 en Gr. 8 te plaas. Volgens Mauchline werk departement baie hard daaraan om die laaste paar leerders wie nog nie geplaas is nie op te los. “Alle moontlike hulpbronne word deur distrikspersoneel gebruik om ekstra ruimte vir leerders te kry, waar dit ook al gevind kan word." Teen einde Januarie was daar ook 'n oorvloed van laat aansoeke. Die aantal registrasies van leerders van ander provinsies vir die eerste dag van die SNAP-opname van tien dae, was ongeveer 16 000. Van die 16 000 was 86,4% van die Oos-Kaap, 6,8% uit die buiteland en en 5,5% van Gauteng. Volgens die WKOD is ouers in Desember reeds gewaarsku dat 'n lang wagtydperk verwag kan word om leerders te akkommodeer.