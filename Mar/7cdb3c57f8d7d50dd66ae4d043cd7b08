SARU se Gold Cup-uitkloptoernooi het weer goeie rugby opgelewer – en ’n hele paar verrassings. In Alexandria het die tuisspan, Trying Stars, met Paterson Lions weggehol. Stars het met 49-13 verwoesting gesaai nadat hy met die rustyd reeds 22-3 voor was. Stars is ’n gevaarlike kalant om op sy tuisveld te klop – iets waarvan sy ag drieë getuig. Die tuisspan het uitstekende hardlooprugby gespeel. Teruggekap Stars se vinnige en gevaarlike agterlyn was onstuitbaar en het die meeste van die span se drieë gaan druk. Paterson het wel teruggekap met twee drieë in die tweede helfte, maar dit was nie genoeg nie. Paterson se verdediging het hom telkens in die steek gelaat en baie foute is begaan. Tog het albei spanne lekker hardlooprugby gespeel en die bal rondgegooi. Die yster-senter Flinn Cannon was weer aan die brand en het uitgestaan vir die wenspan. Hy was sterk op die aanval en het telkens die lyn gebreek. Nathan Johannes, bestuurder van Stars, is baie tevrede met sy span se eerste sege in die Gold Cup, maar glo die manne kan nog beter. Johannes glo ook die telling moes eintlik hoër gewees het en wys sy span se foute uit. Hy sê daar is nog baie werk wat voorlê. Colle­gians het goed teruggeveg in die tweede helfte nadat hulle ’n agterstand van 7-12 gehad het. Die span is nie verniet bekend vir sy hardlooprugby nie. Aldos was die grootste gedeelte van die wedstryd voor, maar het laat in die tweede helfte uitgesak. Met ’n agterstand van 7-12 in die laaste vyf minute het Collegians hard en aanhoudend aangeval. Dié volgehoue druk het gelei tot die wendrie in die doodsnikke van die wedstryd. Siyabonga Mahapi het die kritieke stelskop oorgeklits en Collegians het die stryd met 14-12 gewen.