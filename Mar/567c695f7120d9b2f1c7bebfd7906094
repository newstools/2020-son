DIE Kaapse burgemeester, Dan Plato, gaan na verwagting vanoggend die media toespreek oor die vlugtelinge wat tans in die middestad kamp. Son het vroeër berig dat die honderde buitelanders van lande soos die Demokratiese Republiek die Kongo, Burundi en Zimbabwe kom. Van hulle is Sondag van buite die Sentrale Metodistekerk op Groentemarkplein uitgesit. Dít was nadat die Kaapse hooggeregshof laas maand die Stad Kaapstad se aansoek om sy by-laws te implementeer, toegestaan het. Die buitelanders het sedert Oktober buite die kerk gekamp. Dít was nadat hulle ingevolge ’n ander hofbevel van buite die kantore van die hoëkommissaris vir vlugtelinge uitgesit is. Weggejaag Daar is ’n ander groep van sowat 600 volwassenes en 250 kinders wat steeds binne die kerk kamp. Aline Bukuru, ’n verteenwoordiger van dié groep, het aan Son gesê hulle vrees dat hulle ook weggejaag gaan word. Dít is nadat die groep wat op die sypaadjie gekamp het, uitgesit is. Die twee groepe het gekom ná binnegevegte tussen die vlugtelinge. Die groep wat nou buite naby die polisiestasie kamp, het Sondag ná hulle uitsetting by ’n parkie in Zonnebloem oorgeslaap voordat hulle weer daar weggejaag is. Luidens ’n verklaring gister namiddag het Plato en die mayco-lid belas met veiligheid en sekuriteit, JP Smith, gesê hulle spreek die media vanoggend toe. Dit is in verband met “pogings om die vlugteling-situasie in die middestad op te los”.