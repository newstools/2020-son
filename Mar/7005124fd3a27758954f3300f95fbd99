DIE Protea-keurders het Heinrich Klaasen die koue skouer gegee – al was hy in hulle laaste reeks hulle beste speler. Netwerk24 berig die 28­jarige Titan-paaltjiewagter-kolwer gaan oor die hoof gesien word wanneer Krieket Suid-Afrika binnekort sy 16 gekontrakteerde spelers bekend maak. Dít kom ten spyte van die feit dat Klaasen in die onlangse eendagreeks teen Australië 242 lopies aangeteken het – ná beurte van 123*, 51 en 68*. Hy is welverdiend as die speler van die reeks aan­gewys. Dwaine Pretorius, Anrich Nortjé, Beuran Hendricks en Rassie van der Dussen is die nuwe gekontrakteerde spelers. Hulle vervang Hashim Amla, Vernon Philander, Dale Steyn en Theunis de Bruyn. Aiden Markram en Reeza Hendricks is wel op die lys van 16 gekontrakteerdes. Die Malan-broers Janneman en Pieter en hulle Cobra-spanmaat Kyle Verreynne is ook oor die hoof gesien. Swanesang G’n huidige Cobra-spelers is met ’n kontrak beloon nie. Die naam van Faf du Plessis, gewese kaptein van die Pro­teas, verskyn ook op die lys – ten spyte daarvan dat hy reeds aangedui het die T20-Wêreldbeker sal sy swanesang wees. Dit is geskeduleer om aan die einde van die jaar in Australië plaas te vind. Gekontrakteerde Proteas: Temba Bavuma, Quinton de Kock, Faf du Plessis, Dean Elgar, Reeza Hendricks, Rassie van der Dussen, Keshav­ Maharaj, Aiden Markram, Dwaine Pretorius, David Miller, Lu­ngi Ngidi, Anrich Nortje, Andile Phehlukwayo, Kagiso Rabada, Tabraiz Shamsi en Beuran Hendricks.