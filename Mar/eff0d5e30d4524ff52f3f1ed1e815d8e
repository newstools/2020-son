HOEWEL John Dobson, afrigter van die Stormers, dit nie wil erken nie, is die kanse goed dat Damian Willemse Saterdag teen die Sharks op heelagter gaan uitdraf. Die 21-jarige Willemse het tot dusver in ál vyf Superrugbywedstryde van die Stormers op losskakel begin. As die afgelope twee dae se oefeninge enige aanduiding is, kan hy dié naweek egter in die laaste vesting wees. Gefluister Jean-Luc du Plessis het gister en Maandag hoofsaaklik op losskakel gehardloop, met Willemse op heelagter en Dillyn Leyds op regtervleuel. Willemse het vanjaar nog nie juis die wêreld aan die brand gespeel nie en daar word veral gefluister dat hy te veel met die bal in die hand probeer doen en homself dan onder in die losgemale bevind. Tog het Dobson gister vir Willemse in die bres getree. Hy het gesê: “As jy na die Blues game gaan kyk, het Damian Willemse niks met dit (Blues nederlaag) te doen nie. Ons pak het eenvoudig nie gewerk nie. “Ja, dit is dalk so dat hy baie op die grond is vir ’n losskakel, maar die plan is as hy die bal optel, moet Dillyn Leyds inkom as first receiver. Hulle kan nie albei in die losgemaal wees nie. “Ons is teverede met baie aspekte van sy spel. “Ongelukkig sien mense as hy stelskoppe mis of sy lynskoppe nie ver uitgaan nie. Dis geldige kritiek. “Hy het ook ’n bal aangeslaan en nou het hy (volgens sy kritici) ’n swak seisoen. “Hy’s nie op sy beste nie, maar ek dink hy word te veel gekritiseer.” Hoewel Willemse se selfvertroue dalk ’n knou sal kry as hy na heelagter geskuif word, kan dit dalk net die regte medisyne wees vir ’n ommeswaai in sy seisoen.