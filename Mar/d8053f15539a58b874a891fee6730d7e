“AL MOET ons met masks speel, then so be it!” Dís die level van gretigheid van die Bayhill Cup-organiseerders oor vrese dat die corona-virus ook die jaarlikse o. 19-Paastoernooi in die gedrang kan bring. Die toernooi is geskeduleer vir 8 April tot 13 April op die Erica Sportterrein in Belhar. Die virus saai amok reg oor die wêreld en talle sportgebeurtenisse is reeds afgelas. Son is ingelig dat die Bayhill-organiseerders nou in limbo is en wag op die goedkeuring van die nasionale gesondheidsdepartement, wat op sy beurt die Wes-Kaapse powers that be sal voorlees. The powers that be wil eers vasstel watse implikasies en risiko’s daar is vir die deelnemende spanne van buite die provinsie, voordat hulle die groen lig sal gee. Daar moet ook onthou word dat duisende mense van verskillende agtergronde, kulture en rasse oor die ses dae sal saamdrom. Pluspunt Die toernooi-direkteur, PJ Williams, het die publiek aangeraai om nie te panic nie. “As dit voortgaan, is dit ’n groot pluspunt,” verduidelik Williams. “Maar ek wil net sê, dit sal ’n groot teleurstelling wees sou die event nie voortgaan nie. Ek onthou in 2018 was dit die droogtekrisis en die toernooi is gekanselleer en die publiek het dit verstaan. “Nou is daar die moontlikheid van ’n tweede keer dat die toernooi dalk nié kan voortgaan nie weens die corona-virus en dit sal ’n groot gatslag vir sokker wees. “Dis omdat baie sokkerspelers droom van die toernooi, want dis hulle kans om naam te maak. Ek verwag dit gaan voort, al moet ons masks dra om te speel.” Williams reken daar is steeds groot opgewondenheid voor môre se draw by die Mayoral Banqueting Hall in die stadsaal.