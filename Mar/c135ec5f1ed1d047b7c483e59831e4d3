GELVANDALE se eerste krieketspan het Saterdag die bordjies teen PECC verhang toe hulle ’n opwindende wedstryd met vyf paaltjies gewen het. Twee naweke gelede was dit PECC wat met drie paaltjies aan die wenkant was. PECC het eerste gekolf en 177/9 in hul toegelate 50 boulbeurte aangeteken. Wezo Gqiba was die beste kolwer met ’n onoorwonne 53 lopies. Dit het drie viere en een ses ingesluit. Hy is goed ondersteun deur Andries Kruger en Timo Smuts, wat onderskeidelik 33 en 32 lopies aangeteken het. Jaco Radder het ook ’n waardevolle 21 bygedra. Gelvan se beste boulers was oudergewoonte Sheldon Pillay (3/19) en Keano Brass (2/18). In Gelvan se kolfbeurt was Warren Bell die groot uitblinker met 71, wat sewe grenshoue ingesluit het. Hy is goed bygestaan deur Emmanuel Koll, wat 40 lopies bygedra het. Hy het vyf grenshoue geslaan. Radder (2/41) en die oud-WP- en Cheetah-losskakel Ernst Stapelberg (2/51) was PECC se beste boulers.