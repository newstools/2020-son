SOMS betaal ’n rugbyspan maar ’n duur prys as die manne se dissipline hulle in die steek laat. Vra maar vir Progress se afrigter, Darryl Coeries. Sy span moes vir meer as 70 minute met 14 spelers teen Crusaders bontstaan. Dié opwindende Super­liga A-wedstryd van die Suidwestelike Distrikte is Saterdag voor meer as 4 000 fans in Parkdene beslis. Crusaders het met 17-10 gewen nadat die rustydtelling 10 elk was. Coeries se planne om die Crusaders te kelder, is reeds in die vierde minuut gestuit toe sy losvoorspeler Angelo Bobbits met ’n rooi kaart afgestuur is. Ondanks dié terugslag, het Progress kort daarna met 7-0 voorgeloop. Crusaders het kort daarna gelyk getrek danksy ’n drie deur sy heelagter, Luzanne Williams. Ashwin Scott was ook in die kol met die doelskop. Ten spyte van die nederlaag het Progress goed vertoon en die bonuspunte wat hy uit die wedstryd kry, is welverdiend. Selfs Crusaders se breier, Ricardo Beukes, het Coeries en sy afrigtingspan lof toegeswaai. Die plaasvervanger-losskakel Eldrid James het in die 37ste minuut met ’n strafskop geslaag om die tuisspan met 10-7 te laat voorloop. James het in die 20ste minuut opgekom as plaasvervanger in die plek van Gladwell Jafta, wat ’n besering opgedoen het. James het ná die rustyd sy eie drie verdoel vir hulle tweede sege.