TWEE van die Sacos-era se beste losskakels sê Damian Willemse moet toegelaat word om sy natuurlike spel te speel. Fagmie “Fluffy” Solomons (62) het die Westelike Provinsie en Saru met onderskeiding in die 1980’s verteenwoordig en word wyd as een van Saru se heel bestes geag. Sy opvolger in die Saru-span, die Bolander Silvin “Ballie” Isaacs, was op sy dag ’n man wat enige span met sy geleerde skopvoet kon onderkry. Wonderwerke Son het met dié twee legendes gesels oor die talentvolle Willemse, wat tot dusver dié seisoen maar warm en koud blaas. Solomons sê: “Damian loop oor van natuurlike talent. Hy kan wonderwerke op ’n rugbyveld doen. Maar vandag se rugby is computerised. Dis voorspelbaar. “In ons tyd is ek toegelaat om my talent uit te leef. Die opponent is altyd aan die raai gehou. “Hulle het nooit geweet of ek links of regs gaan nie, of ek gaan skop, pass of hardloop nie. “Damian en ander manne soos Elton (Jantjies), Curwin Bosch en Manie Libbok speel almal onder die instruksies van hulle afrigter, terwyl hulle flair players is. “Die rugby word uit hulle gecoach terwyl hulle eintlik net toegelaat moet word om te speel en spel te skep vir hulle buite-agterspelers,” meen Solomons. “Willemse is ’n natuurlike losskakel,” sê Isaacs. “Hy kan ook heelagter speel, maar hy kan soveel meer skade vanuit die nr. 10-posisie berokken. “Hy is wel nie so akkuraat soos Curwin Bosch met die skopwerk nie, maar hy is baie gevaarlik met die bal in die hand. “Dit is nou wel so dat hy die afrigters se instruksies moet volg, maar hy moet ook ’n mate van vryheid gegee word,” meen Isaacs, wat in 1988 geskitter het vir Boland in sy SA Cup-sege oor Solomons se WP. Willemse en sy Stormer-spanmaats is buite aksie, aangesien vanjaar se Superrugby-kompetisie gestaak is weens die uitbreking van Covid-19.