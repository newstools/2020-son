’N BEURS kan die lewe vir jou makliker maak. Vra maar vir Eric Cloete (31) van Kenhardt in die Noord-Kaap. Cloete is ’n finalejaar-onderwysstudent aan die Noordwes-Universiteit, maar het nooit kon droom dat hy in hierdie veld sou beland nie. “Ek het aanvanklik fisika gestudeer met die doel om ’n laboratorium-assistent te word,” vertel hy. “Iemand in my gemeenskap het my egter die geleentheid gebied om ’n wiskunde-assistent by my ou skool, Hoërskool Kenhardt, te wees en dis hier waar ek ’n liefde vir die onderwys ontwikkel het.” Hoërskool Kenhardt is ’n direkte­ begunstigde van die Aries Sonkrag-beursprogram, wat op die been gebring is om die plaaslike leerders in staat te stel om tersiêre kwalifikasies te bekom. “Hierdie beurs het my baie gehelp,” sê ’n dankbare Eric. “Nie alleen het dit my in staat gestel om ’n tersiêre kwalifikasie te bekom nie, maar dit help ook met my ander uitgawes. “Ek moet een keer ’n week na Upington reis vir klasse en wanneer ek eksamens moet aflê. Die beurs kom in hierdie verband handig te pas.” Lerato Rabopane is die wiskunde- en wetenskap-onnie by Hoërskool Kenhardt en het voorheen saam met Eric gewerk. Bydraes Sy sê: “Eric het ’n slag om met kinders te werk. Hy het die ekstra myl vir die kinders geloop. “Danksy sy bydraes was daar in 2018 ’n 80%-slaagsyfer vir wiskunde by ons skool.” Eric sê hy beplan om verder te studeer nadat hy hom as onderwyser bekwaam het. “Maar ek beplan om eers vir ’n paar jaar as onnie by ons plaaslike hoërskool te werk,” voeg hy by.