SOWAT 150 werkers en kontrakteurs betrokke by die Joubertina Waterprogram het onlangs opgeruk na die kantore van die Gamtoos Besproeiingsraad (GBR). Werkers is die hel in omdat sommige van hulle in Desember laas ’n salaris ontvang het. Vroue en jeugdiges het die werkers ondersteun en gewapen met tyres opgeruk na die dorp se hoofstraat. Swaargewapende cops en verkeersbeamptes het ’n wakende oog oor die groep gehou. Die werkers het gedreunsing “die boere laat ons worry” en daarop aangedring dat die Koukamma Munisipaliteit die projek oorvat. Die GBR is die liggaam wat dié projek van R32 miljoen in werking stel. Dis in opdrag van die departement van omgewingsake, bosbou en seevissery. ’n Totaal van 68 kontrakteurs is in November aangestel om onder meer indringerplante te verwyder om sodoende veldbrande te verminder. Die kontrakteurs is werksaam in die bosse van Kareedouw­, Langkloof, Joubertina, Louterwater en Misgund. Volgens kontrakteurs is die projek al 20 jaar aan die gang, maar deesdae ry wanbestuur dit in die wiele. ’n Leier onder die werkers, Natasha Umtwa, sê sy is afgedank nadat sy haar uitgespreek het oor die swak bestuur van die projek. “Ek is op 7 Februarie onmiddellik afgedank nadat ek op Facebook ’n post geskryf het oor hierdie projek wat ons eerder laat swaarkry as wat dit ons lewens verbeter,” vertel sy. Sy sê voortrekkery en boelie-taktiek kry die kontrakteurs onder. Volgens haar skuld die GBR haar nou al R65 000. Die burgemeester van die Koukamma Munisipaliteit, Samuel Vuso, en ’n ministeriële beampte, Mphikeleli Ndlela, het die woedende werkers se lys griewe in ontvangs geneem. Die twee het onderneem om binne sewe dae op die werkers se klagtes se reageer. “Ek sien die pyn en lyding in julle oë en dit is hoekom ek een van die minister se raadgewers gevra het om ook hier te wees,” sê Vuso aan die crowd. ’n Vasberade Umtwa het gesê hulle sal die GBR se kantore gesluit hou totdat hulle antwoorde van minister Barbara Creecy kry. Op haar beurt sê Rienette Colesky, GBR-groepshoof, Umtwa is in die pad gesteek weens ’n non-compliance- kwessie waardeur sy werkers se lewens in gevaar gestel het. “Alle kontrakteurs is net voor Kersfees betaal vir ’n deel van die projek wat voltooi is. “Die res van hierdie kontrakte sal aan die einde van dié week uitbetaal word en ons is tans in die proses om die korrektheid van hierdie payment requests na te gaan,” sê Colesky.