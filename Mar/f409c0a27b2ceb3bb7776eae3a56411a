'N ADJUNKHOOF van 'n hoërskool in Noordwes is geskors ná hy vier seuns in 'n kluis op die skool toegesluit het. Die seuns moes Dinsdagaand by die Hoërskool Kwena-ya Madiba in Jerigo uit 'n klein luglose kluis gered word. Die adjunkhoof het die kluis gesluit, met die sleutels geloop en nie oproepe beantwoord nie. Volgens SowetanLive het die ouers bekommerd geraak toe die kinders nie by die huis opdaag nie en het toe na hulle begin soek. Een ouer is na die polisiekantoor om haar kind as vermis aan te meld toe die ander ouers daar opdaag. ’n Ander leerder het hulle van die straf ingelig en is saam met die polisie na die skool. Die polisie en lede van die gemeenskap moes deur die kluis saag om die seuns te bevry. Die kinders is om middernag uit die kluis gehelp. Mmaphefo Matsemela, LUR van Noordwes, het aan SowetanLIVE gesê die voorval word in 'n baie ernstige lig beskou. - News24