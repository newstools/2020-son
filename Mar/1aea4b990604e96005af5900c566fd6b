TWEE Wes-Kaapse ministers is in selfkwarantyn en ‘n DA-raadslid het positief getoets vir die Corona-virus. Sharna Fernandez, provinsiale minister van maatskaplike dienste, bevestig aan Son dat sy in self-isolasie is. “Ek was in kontak met ten minste drie persone van die buiteland maar ek is ook ‘n H1N1-survivor en kroniese-asmalyer wat my ‘n hoë-risiko maak. Dit is waarom ek in self-isolasie is. “My werk gaan voort soos normaal. Ek is steeds via tegnologie deel van kabinetsvergaderings, skakel elke oggend met my departementshoof en my kantoorhoof. “Een van die drie persone wie simptome getoon het, het negatief getoets. Myself en die ander twee wag nog op ons uitslae maar dis belangrik vir my familie, kollegas en stakeholders met wie ek skakel, dat ek in self-isolasie moet wees.” Sy voeg by dat mense nie dadelik simptome sal wys nie en daarom is die selfkwarantyn belangrik, ook veral vir diegene wie hoë-risiko vir die virus is. Nomafrench Mbombo, provinsiale minister van gesondheid, het op sosiale media weer aangekondig dat sy in kontak was met die Franse konsul-generaal in Kaapstad, Laurent Amar, wie positief getoets het vir die virus. “Ek was onlangs in kontak met hom en gaan dus vir die volgende 14-dae in self-isolasie.” Vroeër Woensdagmiddag het Mbombo ’n vergadering verteenwoordigers van ses private hospitaal groepe gehad. Vroeër die dag het sy met vroue-leiers vergader en voor dit het sy saam met Alan Winde, Wes-Kaapse premier, ’n regstreeks aanlyn video oor die Corona-virus gedoen. Volgens Winde is hy deur mediese kenners aangeraai dat dit nie nodig is dat hy nou getoets word of om te selfkwarantyn nie. Intussen het Peter Myers, DA-wyksraadslid van Knysna, se vrou Candace op sosiale media bevestig dat die egpaar positief getoets het vir Covid-19. “Ons is tans op dag 5, nadat ons my peetkind se troue in Switserland bygewoon het en toe ‘n paar dae in Prague en Vienna deurgebring het. “Met ons aankoms in George op Vrydag 13 Maart het ons geen simptome getoon nie.” Myers noem ook dat die egpaar se dogter sedert hul terugkeer nie weer by die skool was nie en dat hul personeel nog op betaalde verlof is. Die egpaar moedig almal aan om kontak met ander tot die minimum te hou en indien moontlik te selfkwarantyn vir 14dae. “Ons almal moet ons deel doen om die virus te beveg.”