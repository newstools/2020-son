VYF verkeersbeamptes van die Vrystaat is gearresteer in verband met 'n bedrogspul wat verband hou met die uitreiking van bestuurslisensies en padwaardigheidsertifkate. Volgens AO. Lynda Steyn, provinsiale woordvoerder, is die arrestasies in Bethlehem en Harrismith uitgevoer ná 'n twee jaar lange ondersoek. Drie administrasieklerke, twee eksaminators en een ryskoolinstrukteur is ook gearresteer in verband met die bedrogspul. Die ondersoek is geloods ná gerugte dat lisensies vir kode 8, 10 en 14 onwettig uitgereik word. Steyn sê die ryskoolinstrukteur sou in baie gevalle as middelman optree. In gevalle waar kode-14 lisensies uitgereik is, sou iemand namens die applikant die fisiese toets aflê. Die gearresteerdes sal na verwagting Vrydag in die landdroshowe in Bethlehem en Harrismith verskyn. - News24