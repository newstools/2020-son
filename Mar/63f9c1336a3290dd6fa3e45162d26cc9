TWEE mans is doodgeskiet nadat vier booswigte ’n besigheid in die Nyanga-winkelsentrum beroof het. Die voorval het Woensdag om en by 15:40 gebeur. Volgens die polisiewoordvoerder Mihlali Majikela het vier gewapende mans by die sentrum ingekom en ’n winkel van selfone en kontant beroof. “Een van hulle het ’n skoot na die personeel afgevuur, maar niemand is beseer nie. “Sekuriteitspersoneel het die verdagtes agternagesit en nog skote is afgevuur. Gejaag “ ’n Sekuriteitslid en ’n verdagte is gewond.” Volgens Majikela het lede­ van die gemeenskap die ander verdagtes gejaag. “ ’n Skoot is afgevuur en ’n 23-jarige gemeenskapslid is doodgeskiet. “Die mense het die verdagte toe aangerand.” Majikela sê die lyk van die derde verdagte is in Duinefonteinstraat in Manenberg gekry waar hy geskiet is. Volgens Majikela word die omstandighede rondom sy dood ondersoek. Die plaaslike mense beweer dit was lede van die sekuriteitsmaatskappy wat hom geskiet het. Die vierde verdagte het weggevlug. Majikela sê albei die beseerde verdagtes is vir behandeling opgeneem. Die polisie ondersoek nou ’n saak van moord, asook ’n saak van sakeroof. 