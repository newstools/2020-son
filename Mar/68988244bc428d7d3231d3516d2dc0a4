DIE Suid-Afrikaanse vrouerugbyspan gaan van Mei tot Julie in drie wedstryde speel om sy titel as Afrika se beste te verdedig. Stanley Raubenheimer (afrigter) se span se eerste wedstryd van die Rugby Africa­ Women’s Cup word op 30 Mei in Pretoria beslis. Die Springbok-vroue kom dan teen Uganda te staan. Dan gaan die SA span deel van geskiedenis wees deur op 28 Junie teen Madagaskar in Antananarivo te speel. Dít sal die eerste keer wees dat ’n toetswedstryd in Madagaskar gespeel word. Suid-Afrika kom dan ’n week later (3 Julie) in Kaapstad teen Kenia te staan. Hy sê: “Ons is opgewonde daaroor om weer in dié kompetisie te kan speel. “Dit is die gepaste manier waarop spelers Internasionale Vrouedag kan vier. “Om vir die eerste keer in Madagaskar te gaan speel, is ook baie opwindend en gaan ’n fantastiese ervaring vir die spelers wees. “Ons wil die standaarde van ons rugby verbeter in opbou tot die World Cup en elke match wat ons speel, gaan ’n belangrike bydrae daartoe lewer.”