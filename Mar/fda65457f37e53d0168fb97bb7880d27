COPS het ’n suspect in Komani – voorheen bekend as Queenstown – gearresteer. Dis ná die verdwyning van en moord op drie mense in November in Tsomo. Brig. Tembinkosi Kinana, provinsiale polisiewoordvoerder, sê die drie vroue het onder raaiselagtige omstandighede vermis geraak. Hy sê die 71-jarige ouma en twee meisies (17 en 16 jaar oud) is laas in hulle huis gesien. Een van die meisies was nege maande swanger. ’n Skaapwagter het op die familielede afgekom waar hulle lyke in die Tsomo-rivier gedryf het. ’n Kar wat vermoedelik in die misdaad gebruik is, is verlate in die administratiewe gebied Mahlubini gevind. Kinana sê die verdagte (35) is Vrydag in die informele nedersetting Ezibeleni in Komani in hegtenis geneem. Die motief vir die moorde word nog ondersoek. Die man sal na verwagting vandag in die Tsomo Landdroshof verskyn.