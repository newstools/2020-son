CHIPPA United se spelers gaan nêrens nie. So blyk dit ná berigte dat die klub ontslae geraak het van vyf van sy sterre. Luidens berigte is Thabo Rakhale, Diamond Thopola, Kurt Lentjies, Andile Mbe­nyane en Lehlogonolo Masalesa almal in die pad gesteek. Chippa het egter nooit enige amptelike verklaring daaroor gemaak nie. Die klub het net ’n dag ná die berigte ’n foto van Rakhale op sy sosiale media geplaas. Volgens die onderskrif was hy druk besig om te oefen terwyl sokker opgeskort is weens die corona-virus. Daarna het Chippa genoem dat Thopola besig is om te herstel van ’n besering. Daar is egter niks gesê oor die ander spelers nie. Die klub se voorsitter, Chippa Mpengesi, het wel bekend gemaak dat hulle die toekoms van sommige spelers oorweeg. Die toekoms van onder andere die speler wat die langste by die klub is, Andile Mbenyane, is wel bespreek. Mpengesi sê: “Ons moet kyk na Mbenyane, want sy houding is nou al ’n geruime tyd nie dié van professionele speler nie. “Wat ek hoor, is dat Mbe­nyane oefeninge nie bywoon nie en hy wou die vorige afrigter, Norman Mapeza, nie gehoorsaam nie. “Daar is stories dat hy (Mapeza) gesukkel het met re­spek van sommige spelers. Dít kan wees waarom hy die pad gevat het.” Rakhale se agent het ná die berigte bevestig dat sy kliënt sy kontrak tot die einde van die seisoen sal uitdien.