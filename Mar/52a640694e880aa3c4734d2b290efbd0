JÜRGEN Klopp reken Liverpool moet sy nederlaag met 0-3 teen Watford op die ken vat en aanbeweeg. Dit is die nuwe champion elect se eerste knou in 44 wedstryde in die Engelse Premierliga (EPL). Die laaste 18 van dié stryde was almal seges. As dié game sy 19de sege was, sou dit ’n nuwe rekord in die top flight gewees het. En voor die reis na Vica­rage Road het dié vooruitsig na ’n formaliteit gelyk. Dis omdat Watford se EPL-status deur relegasie bedreig word. Maar die Hornets het ander gedagtes gehad. Tot almal se verbasing het Nigel Pearson, bestuurder, se Watford ’n welverdiende sege oor die Merseysiders behaal. Dis te danke aan die doelvernuf van sy Senegalese sterspeler Ismaïla Sarr, wat twee blitsdoele in die tweede helfte aangeteken het. Sarr het ook Troy Deeney assist met die derde doel halfpad deur die tweede helfte. Dié doel het die wind uit die Reds se seile gehaal. Dit was Sarr se eerste wedstryd nadat hy ’n maand met ’n dyspierbesering buite aksie was. Klopp sê sy span het nie opgedaag en vertoon soos hy moes nie. ’n Teleurgestelde Klopp sê: “Hulle het presies gedoen wat hulle wou. Ons het nié, en dís hoe sokker werk. “Hulle verdien al die lof vir ’n pragvertoning. “Die eerste helfte was ’n tough one. Ons moes leef op second balls; ons het hier en daar gehardloop. “Ons het baie balbesit gehad maar ons was dan nie in die regte posisies nie.” – AFP