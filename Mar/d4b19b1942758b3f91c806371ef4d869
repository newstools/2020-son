TVET-kolleges in die Oos-Kaapse midlands is al ’n maand lank gesluit weens onbetaalde gelde van die nasionale finansiële hulpskema vir studente (NSFAS). In totaal is daar ag TVET-kolleges in dié provinsie. Hulle is gebaseer in Port Elizabeth, Uitenhage en Makhanda. Daar is by TVET-kolleges landwyd stakings oor onbetaalde NSFAS-gelde. Die gort was gisteroggend gaar toe studente van die Heath Park-kampus die hekke van dié kampus in Bethelsdorp geblokkeer het. Singende studente het verhinder dat karre die kampus binnekom. Gemoedere het hoog geloop toe die kampus-bestuur hulle via SMS ingelig het dat klasse en assesseringstoetse voortgaan. Studente is meegedeel as hulle nie aan hierdie aktiwiteite deelneem nie, sal hulle nie toegelaat word om eksamen te skryf nie. Studente het egter besluit om dié waarskuwing te ignoreer. Hulle hou vol hulle is nie in staat om vir hulle akkommodasie te betaal nie. Nomvuyiseko Kuse (24), wat office administration swot, sê: “Ek het kampusbestuur al in 2019 gevra om die bewys van my registrasie aan my te verskaf, maar dit het nooit gebeur nie.” Sy kla: “Ek kon toe nie eksamen skryf nie. Die kampus het my geforseer om 50% van my studiegelde te betaal. “Ek is die dogter van ’n domestic work­er. Waar moet my ma daai klomp geld kry?” Nog ’n student, Nomtha Manyathi (18), sê sy sukkel al sedert 2018 om haar NSFAS-gelde te kry. “Ons kan nie ons rent betaal nie en die landlords skop ons uit die flats. “Die kampus doen niks omtrent ons situasie nie, maar wil ons forseer om na die kampus te kom. “Dit terwyl ons met ’n ernstige finansiële probleem sit.” Die hulp van die polisie is ingeroep om die betogende studente uiteen te jaag. Alle TVET-kolleges in die provinsie bly intussen gesluit.