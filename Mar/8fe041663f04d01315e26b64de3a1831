DIT blyk daar is ’n misverstand in die Khoisan-geledere in die Metro. ’n Paar chiefs het met Son vergader en hulle ontevredenheid uitgespreek oor sekere Khoisan-aktiviste. Volgens hulle saai dié aktiviste net verdeeldheid onder die mense en verwar hulle. Hoofman Xam#gaob Maleiba sê hulle is baie besorg oor die toestand van die volk en voel die hele ding met die aktiviste maak die gemeenskap deurmekaar. Chief Margaret Coetzee sê volgens haar is daar tans nie eens aktiviste nodig nie. “Ons volk het nie verwarring nodig nie, maar ons moet as ’n verenigde front optree,” het sy gesê. Hoofman Thomas Augustus sê die probleem is dat die aktiviste nie die stamhoofde erken nie. Hoofman Deon Spandiel sê die aktiviste skep ’n verdraaide beeld van die Khoisan, terwyl hoofman William Human meen politiek moenie deel word van die hele situasie nie, want hulle is apolities. Spandiel kla die aktiviste toer deur die provinsies en stel na willekeur chiefs aan. Hy se hulle minag die bestaande leierkorps. Volgens hoofman Brendan Billings het die aktiviste ook die cannabis-permitte gekaap. Hy sê hulle ignoreer die strukture. Baklei Chief Daantjie Japhta meen selfs die aktiviste is besig met Khoi capture en word net gedryf deur ego. In reaksie hierop het die Khoisan-aktivis Christian Martin gesê hy wil nie ’n situasie skep waar daar partye teen mekaar baklei nie. “Ons het baie groot respek vir die Khoisan-leiers. Ons strewe is om mense bewus te maak van die sensus-opname in 2021 sodat hulle moet registreer as Khoi en San. “ ’n Aktivis is iemand wat baklei vir iets wat reg is. Hy is nie daar vir geld of mag nie,” het Martin gesê.