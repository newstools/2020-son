DAAR gaan definitief ’n span van die Oostelike Provinsie Rugbyunie (OPRU) en die Grens Rugbyunie (GRU) in die eindstryd van die Oos-Kaapse Super14 wees. Uitenhage se Progress pak Afri­can Bombers van Zwide môre op die Sentraal-veld. In die ander eindstryd sal Swallows en Nchera Leopards mekaar in Mda­ntsane die stryd aansê. Met ’n span van elke unie in die eindstryd beteken dit daar is ook vanjaar vir die onderskeie unies bragging rights op die spel. Progress se afrigter, Eric Toring, sê hulle is gereed vir enige span. Gegrond op die statistieke is hy reg. Die Uitenhaagse span het die meeste punte aangeteken (301), die meeste drieë gedruk (44), die minste punte afgestaan (8) en die meeste punte op die gekombineerde log (28). “Ons het soos gewoonlik voorberei. Ons het niks spesiaals gedoen nie. “Ons doelwit is natuurlik om te wen en in die eindstryd te speel,” het Toring gesê. Hy het bygevoeg dit het hulle nog altyd min gepla teen wie hulle speel. “Ons is meer gefokus op ons eie spelers en prosesse. Dit het ook tot dusver gewerk; daarom hou ons daarby.” Progress is nog van 2019 se seisoen af onoorwonne. Sy teenstander, African Bombers, het ook goed gevaar, veral in die Super14. Die span het tot dusver vyf van hulle ses wedstryde gewen. Net die Grens-finalis, Swallows, kon Bombers klop. Geveg Bombers se breier, Zola Coto, sê hulle is ook gereed vir ’n groot geveg. “Ons weet almal Progress is steeds onoorwonne. Ons sal op ons beste moet wees, maar die spelers is lus vir die geveg.”