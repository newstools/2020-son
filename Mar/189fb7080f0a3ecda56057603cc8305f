APHELELE Fassi staan ’n baie goeie kans om sy toetsbuiging vir Suid-Afrika in die reeks van twee toetse teen Skotland te maak. Die Springbokke speel vanjaar twee toetse teen Skotland – op 4 Julie op Nuweland en op 11 Julie op Kings Park in Durban. ’n Week later op 18 Julie speel die span van Jacques Nienaber, die nuwe Bok-breier, in die Nelson Mandelabaai Stadion teen Georgië. Fassie het tot dusver voortreflike rugby vir die Sharks in die laaste vesting gespeel. Die indrukwekkende vertonings van die 22-jarige spoedvraat van King William’s Town beteken dat hy beslis in die prentjie gaan kom om voortaan die Bokke se laaste vesting te beman. Dit tel ook in die heelagter se guns dat hy goed met Bokke soos Makazole Mapimpi en S’bu Nkosi kombineer. Dit is ook geen geheim dat Fassi baie hoog deur Rassie Erasmus, die Bokke se direkteur van rugby, aangeskryf word nie. Willie le Roux het laas jaar die Bokke se nr. 15-trui by die World Cup in Japan gedra. Al het hy hom goed van sy taak gekwyt, was hy nie altyd op sy beste nie. Hy het tydens dié rugbyskouspel onder swaar kritiek deurgeloop vir sy wisselvallige vertonings. Dit het aan die lig gekom dat Le Roux nie in die eindstryd by die World Cup teen Engeland wou speel nie omdat hy geglo het dat sy peil nie goed genoeg was nie. Gevang Al was Le Roux nie altyd op sy beste by die Word Cup nie, het hy ’n groot rol gespeel in die uitstekende peil van Mapimpi en die dinamiese Cheslin Kolbe, wat saam met hom die agterste driehoek gevorm het. Nog twee spelers van die Sharks wat vanjaar die oog gevang het, is die agsteman Sikhumbuzo Notshe­ en die skrumskakel Sanele Nohamba. Sedert hy die skuif van die Stormers na die Sharks gemaak het, het Notshe tot dusver skitterspel vir die Durbaniete gelewer. Nohamba is nóg ’n speler wat gewys het hy is vir hoër louere beskore. Met Bongi Mbonambi, wat lank met ’n besering buite aksie is, kan Joseph Dweba, haker van die Cheetahs, ook in die Bok-prentjie kom. Dieselfde geld Yaw Penxe, die blitsige vleuel van die Kings.