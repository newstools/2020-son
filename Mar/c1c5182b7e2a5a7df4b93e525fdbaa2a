DIT blyk die Stad Kaapstad en die polisie kan net nie ’n ooreenkoms met ’n blinde man van Kraaifontein bereik nie. Dít is nadat Luwie Links (52), wat van kleins af blind is, ses jaar gelede sonder genade vir dronk­bestuur in ’n tronksel gedruk is. Isaac Williams, ’n verkeersbeampte van die Stad Kaapstad, en sy kollega het die arrestasie op 30 Maart 2014 gemaak. Hy sê hulle het by ’n roadblock naby Kraaifontein gewerk toe ’n kar verbyjaag. Die kar is later in Links se agterplaas gevind. Links was al een wat agter op die stoep gesit het toe die manne in blou opdaag. Die res van die familie was na bewering in die huis, waar Links se vrou se paartie gehou is. Williams het getuig hy kon van die begin af sien Links is blind. Hy het hom toegesluit oor hy baie gevloek het. Links het hom verset teen die arrestasie. Dit het gelei tot ’n hele commotion, wat die bure gelok het. Links is toe meegedeel dat hy vir dronkbestuur aangekeer is. Hy is na die Kraaifontein-polisie geneem, maar dieselfde aand weer laat gaan. Toe hy by die hof opdaag, is hy meegedeel die saak is uitgegooi. Links het Saps en die Stad Kaapstad voor die hof gedaag vir die beweerde pyn en suffer­ing wat hy in die selle moes deurmaak. Ná Williams se teenstrydige getuienis het regter Hayley Slingers die partye aangeraai om ’n ander uitweg as ’n verhoor te oorweeg. Die saak is op Maandag 23 Maart weer in die hof.