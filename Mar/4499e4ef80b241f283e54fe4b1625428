DIE gemeenskap van Piketberg voel die staat laat hulle in die steek. Dít volg nadat ’n 14-jarige meisie van dié Bolandse dorp verkrag is. Haar vermeende verkragter was uit op parool. Die verdagte was verlede week terug in die plaaslike landdroshof op aanklag van verkragting. Die saak is egter vir verdere ondersoek tot 8 April uitgestel. ’n Handjievol inwoners het buite die hof betoog. Gebyt Die verkragting het verlede maand gebeur – net twee weke nadat die verdagte op parool vrygelaat is. Hy was 10 jaar in die gevangenis – juis vir verkragting. Die 14-jarige meisie het na be­wering teruggeveg en die vermeende verkragter in die nek gebyt. Sy was erg getraumatiseer en het berading ontvang. Die voorval het laas Saterdagaand gebeur. En net die volgende aand het hy na bewering nóg ’n slagoffer probeer verkrag. Gelukkig het ’n verbyganger dié keer die meisie se hulpkrete gehoor en haar te hulp gesnel. Die vermeende verkragter het met haar selfoon weggekom. Beskerm Die parlementslid Lorraine Botha het die gemeenskap van Piketberg gevra om die familie te ondersteun. Botha sê: “Daar kan slegs genesing in die gemeenskap wees as die hele gemeenskap saamstaan.” Sy het ’n beroep op mans gedoen om betrokke te raak en kinders in die gemeenskap te beskerm. Sy het verder die staat uitgedaag om daadwerklik strenger op te tree teen oortreders wat verkrag.