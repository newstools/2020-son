SUID-AFRIKA het nou 1 170 gevalle van Covid-19. Jackson Mthembu, minister in die presidensie, het die nuwe syfer Vrydagaand namens die minister van gesondheid, Zweli Mkhize, aangekondig. Mthembu sê dis reeds bevestig dat een persoon aan die corona-virus dood is. "Die ander een is 'n vermoedelike geval, wat later deur die minister opgeklaar gaan word," het Mthembu gesê. Kenneth Meshoe, leier van die ACDP, asook 'n parlamentslid van die ACDP, Steve Swart, het ook positief getoets. Meshoe en Swart het op 10 Maart 'n kerkdiens bygewoon waar hulle in aanraking gekom het met persone met die virus. Verskeie mense, soos die bekende pastoor Angus Buchan, wat die diens bygewoon het, het positief getoets. Bheki Cele, minister van polisie, sê 55 mense is sedert die begin van die lockdown gearresteer. 172 roadblocks is gehou en 24 000 polisiebeamptes is ontplooi. "Die mense wat gearresteer is, is mense wat presies gedoen het wat hulle gesê is om nie te doen nie. Sommige van hulle het street bashes begin, gedrink en kampstoele gevat en onder bome gesit en die gereg ondermyn. Nie net die gereg nie, maar die lewens van die mense van Suid-Afrika asook hul eie. "Ons moet onthou wat hier gebeur is nie 'n oorlog teen enige Suid-Afrikaner nie. Dis soos die president gesê het, 'n oorlog teen die vyand genaamd corona virus. "Wie ookal die wet breek en nie saam werk met die land nie, join die vyand. Ons is daar om seker te maak ons verdedig die mense van Suid-Afirka  insluitend die mense wat die wette verbreek."