DIE Simon Claasen Sportdag was ’n reuse-sukses op alle vlakke. Daar is rugby en sokker gespeel om die legendariese “Oupa” te vereer – en dit was ’n dag om te hou. Oupa, soos Claasen alom bekend gestaan het, was by uitstek ’n Whistling Wheels-man. Wheels, Rivas, Retreat, Rocklands en Kuila was die rugbyklubs in aksie op die Kleinvlei-sportterrein, terwyl Belhar Spurs en Eersterivier FC die sokkeraksie verseker het. “Ons hou sedert 2014 jaarliks sportdae,” het Grant Cupido­, tesourier en PRO van Whistling Wheels, aan Son verduidelik. “Met Oupa se afsterwe in 2017 het ons dit goed gedink om dit die Simon Claassen Sportdag te doop.” Al die winste wat op dié dag gemaak word, word ingespan vir die doeltreffende bestuur van die klub deur die seisoen. Skare Cupido en kie. was heel in hulle noppies met die goeie opkoms en ondersteuning van die gemeenskap van Eersterivier. ’n Groot skare mense het die sportdag bygewoon. “Die opkoms was bo verwagtinge – omtrent 2 500 mense het deur die hekke gekom.” Die hoofwedstryd was tussen Whistling Wheels en Retreat. Albei spanne speel in WP se streekligas. Met alle oë op dié twee spanne gevestig, het die gasheer met 34-14 geseëvier. Hoewel die uitslag sekere van Wheels ondersteuners en afrigters bly sal maak, was die herdenking van Oupa se nalatenskap die fokus. “Oupa was ’n Wheels boy deur en deur. Sy grootste droom was altyd om Wheels in die Superliga te sien. “Dit was vir hom belangrik om deur rugby ’n verskil in jong seuns se lewe te maak. Vandag het ons dié wens vir baie bewaarheid.”