ZOAR. – Ant Grietjie “Sussie” Barry, oorspronklik van Die Hel, Prins Albert, is seker die oudste naaldwerker in die land. Op die rype ouderdom van 98 steek sy nog self haar garing deur die oog van ’n naald. Ant Grietjie sê: “My gesiente is soos dié van ’n tjind van 12. En my gesondheid maak my bene sterk. “Dis hoekom ek nog lid is van die Volmoed Bejaardeklub se naaldwerkgroep in Amalienstein.” Sy vertel verder: “Ek het by my oorle’ ma die liefde vir naaldwerk geleer. Só het ons deur die jare baie geld bespaar. “Ek wil dit aan die mense van my woonbuurt oordra. Ek wil ook self die klere maak vir die kinders wat die rieldans doen voor ek nie meer kan nie. Dit moet hulle trots wees.” Dan spog ant Grietjie ook met die mooiste gebed wat sy soggens uit haar kop opsê voordat die bejaardes se werksaamhede by die klub begin: “Weet, waak en bid. Wees gereed vir die uur, dat die Vader die Kind in heerlikheid sal stuur. Elke dag van die jaar, elke uur van die dag, maar Hy kom onverwags soos die dief in die nag. Versorg Hom met liefde, aanbid Hom, want Hy sal jou daagliks sy erfgenaam maak.” Lewenslesse Een van die bejaardes, ant Sanna, sê: “Ant Grietjie is ons inspirasie. Ons leer nie net goeie naaldwerklesse by haar nie, maar ook goeie lewenslesse.” Jonathan Jantjies, bestuurder van die klub, sê: “Hoewel ons fondse sal verwelkom, is dit prysenswaardig dat die bejaardes selfonderhoudend is en met hulle eie hande produkte maak wat hulle verkoop. “Dit sluit in jam, naaldwerkitems, klere, jogurt en chutney. ”