VIR ’n visserman is seekos nie ’n luxury nie. Dis sy brood en botter. Die nuwe corona-virus saai wêreld­wyd amok. Al is geen gevalle al hier aangemeld nie, raak dit Suid-Afrikaners op talle vlakke. Vissermanne sê corona het ’n virus in hulle wallets veroorsaak. Curt (skuilnaam) is ’n visserman van Vredenburg. Hy het in 22 jaar in meer as 35 lande op kreefbote gewerk. Dit gaan egter nou broekskeur, sê ’n raadop Curt. “Die corona-virus is besig om ons onder te kry. Ek sit al maande by die huis, want sowat 85% van ons kreefvangste het na China gegaan. “Met die verbod op uit­voere na daardie land, het ons nie ’n mark vir ons vangste nie. Ek is te skaam om in die sosiale media om hulp te vra, want mense kan jou so lelik slegsê.” Barbara Creecy, minister van omgewingsake, bosbou en visserye, het die Weskuskreef-seisoen met twee maande verleng weens die daling in die uitvoerprys van kreef. Curt is nie oortuig dat dit sal help nie. “Dit baat nie jy gaan vang kreef nie; daar is nie ’n mark nie. Selfs nie eens ’n plaaslike een nie. “Verlede jaar het die uitvoerprys vir kreef tot by $900 (so R14 000) per kilo gaan draai. Nou is daardie prys ’n skamele $23 (rondom R360) per kilo. “Dit gaan swaar. Swaar! Ek moes driekwart van my meubels verkoop om aan die lewe te bly. Net gister moes by dogter haar tablet verkoop sodat ons kos kan koop. “Dinge gaan nie gou verander nie. Daar is ’n krisis in die ­bedryf, maar niemand gee aandag aan die lot van die visserman nie.” Russell Jordaan besit Jordaan Fisheries in Paternoster. Ook hy ly skade oor die Chinese mark se deur weens corona toe is vir sy krewe. “Voor Kersfees was die mark nog goed. Alles het intussen in duie gestort. Hierdie virus het ’n groot effek op ons voortbestaan. Vir nou gaan ons vashou aan ons kreef stock in die hoop dat dinge ver­beter, maar ’n mens kan die produk ook net so lank gevries hou. “Ons kan net hoop en bid dat die prys binnekort sal opgaan.” Creecy het haar kommer uitgespreek oor die impak van die corona-virus op vissersgemeenskappe. “Die departement kan vissers nie vir hulle verliese vergoed nie. “Daarom het ons nabystrandse vissery in die Wes-Kaap tot Junie verleng, en offshore en Noord-Kaapse vissery tot September. Ons kan net hoop dat diegene wat groot verliese ly, met dié verlenging daarvoor kan opmaak.”