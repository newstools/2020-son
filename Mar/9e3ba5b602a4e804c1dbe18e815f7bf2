HONDERDE pasiënte moes gister weggewys word by die Laetitia Bam Daghospitaal in KwaNobuhle omdat verpleegpersoneel onder die vaandel van die vakbind Nehawu begin strike het. Net die daghospitaal se traumadokter het nie aan die protes-aksie deelgeneem nie. Dié dokter het teen ’n slakkepas na pasiënte in die trauma-eenheid en kraamsaal omgesien. Die Laetitia Bam Daghospitaal bedien daagliks sowat 800 pasiënte vir ’n ver­skeidenheid van chroniese kwale. Chaos het gister­oggend uitgebreek toe verpleeg­personeel teen die karre geskop het oor die opgradering van R3,9 miljoen by die daghospitaal se primêre gesondheidsorgeenheid. Singend Die opgradering sloer al sedert Januarie, kla hulle. Nurses het singend verklaar dat hulle nie in shacks (die tydelike houtstruktuur-sale) wil werk nie. Een van die nurses het gesê: “Ons is confused, want die boukontrakteur het hierdie houtstruktuur-sale gebou wat niks anders as shacks is nie. “Daar is geen air con, muurproppe vir elektrisiteit en geen privaatheid nie, want mense kan jou langsaan hoor. “Die ergste van alles is dat ons TB-pasiënte in hierdie versmorende shacks moet konsulteer.” Personeel sê ’n stinkende, nabygeleë manstoilet gee hulle ook alle hel. ’n Pasiënt, die halfblinde Fumanekile Mlahleni (62), sê hy was sedert Sondagmiddag op mediese behandeling nadat hy van sy stoep afgeval het. “Die verpleegsters het aan my gesê ek moet vandag (Maandag) terugkom. “My arm is geswel en ek het pynpille gekry. “Daar is vir my gesê ek sal na die Uitenhage Provinsiale Hospitaal moet gaan, maar hier is dan geen ambulanse nie,” het Mlahleni gekla. Sizwe Kupelo, ’n woordvoerder van die departement van gesondheid, sê distriksbestuurders is na die daghospitaal gestuur om die kwessie op te los. “Wat die nurses doen, is verkeerd, want daar is geld om die projek te voltooi.” Phumeza Manyati, ’n shop steward van die vakbond Denosa, sê straight hulle gaan nie terug na die “stink houtsale” nie. Die Oos-Kaapse departement van gesondheid het R720 000 aan die kontrakteur Ikhono beskikbaar gestel om die opgradering te versnel. Ikhono wou nie kommentaar lewer nie.