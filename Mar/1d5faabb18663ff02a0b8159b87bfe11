DIE geskiedkundige eerste Paastoernooi vir bruin hoërskole sal nou eers volgende jaar plaasvind. Ronald Bantom, hoof van die Hoërskool Kasselsvlei, en voorsitter van die reëlingskomitee vir die Kasselsvlei Top-8 Paastoernooi, het gister aan Son bevestig dat hulle die toernooi vir eers moes uitstel. Dít weens die voortslepende uitbreking van die corona-virus met reeds 116 gevalle in Suid-Afrika teen gisteroggend. In die geskiedenis van skolerugby was daar nog nooit ’n toernooi vir bekende bruin hoërskole om oor die eerste skoolvakansie van die jaar te speel nie. Gevoel Die skole wat sou deelneem, is Kasselsvlei, Scottsdene, Klein Nederburg, New Orleans, Pacaltsdorp, Bergrivier, Schoonspruit en Bellville-Suid. Bantom het gesê: “Die gevoel tussen die onderskeie skole is dat ons steeds vanjaar ’n toernooi wil hê, maar nie in dieselfde formaat as die Paastoernooi nie. “Daar sal verdere gesprekke daaroor gehou word, want almal wil graag hê dat dié toernooi op 1 en 2 Mei moet plaasvind. “Dié idee kom van Overton November van Pacaltsdorp. Hulle is bereid om al die Donderdag uit George te vertrek om oor die twee dae aan ’n verkorte weer­gawe van die toernooi deel te neem.”