’N MAAND nadat ’n veewagter spoorloos verdwyn het, is daar nog geen teken van hom nie. Sy familielede beoog nou om op die plaas te gaan grawe op soek na hom. Hulle is baie hartseer en wroeg van kommer. Verder is hulle woedend vir die plaaseienaar. Die eienaar van die plaas, Gordon de Jongh, is egter bekommerd oor sy skape wat ook weggeraak het tydens Gert “Oudeman” Watt (56) se dienstermyn. Gert het op 10 Februarie vanaf ’n plaas in die Witbank-omgewing naby Pella verdwyn, vertel sy familie. Sy broer George “Vlekkie” Watt het gesê hulle is slegs op inligting van Eiks de Jongh, die plaaseienaar se broer, aangewese. Hy en Eiks het die vee hier opgepas. George vertel wat Eiks hom vertel het: “Daar het skape weggeraak, daarom het my broer dit gaan soek. “Hy het egter daardie aand iewers geslaap en eers die volgende dag na die veepos teruggekeer. “Hy het toe sy matras, komberse en ander goed gevat en weggeloop.” Gordon, wat ’n oud-polisiekaptein is, het vertel dat Gert ook al by ’n ander werkgewer weggeloop het. Hy het onmiddellik die cops gebel toe hy hoor dat Gert weggeloop het. Hy het ook alles gedoen om Gert te probeer vind. Selfs ’n soekgeselskap bymekaar gekry en help soek. Weggeraak “Gert is ’n grootmens en het selfs geëet, ’n botteltjie water gevat en toe geloop, volgens my broer, Eiks. “Ek dink hy is maar op sy nerves oor die ongeveer 60 skape wat binne twee weke weggeraak het ná sy aankoms op my plaas.” Gordon meen egter dat Gert gevind sal word omdat daar baie veeposte in die omgewing is. Die Watts se oudste suster, Sanna Roberts, het in ’n biduur wat vir Gert gehou is, bewoë gesê dat sy haar elke dag martel oor haar broer. “Ons soek ons broer, lewend of dood,” het sy gesê. ’n Polisiehelikopter kon ook nie help soek nie, want hulle het blykbaar nie fondse nie, volgens George. Volgens kapt. Sergio Kock, ’n polisiewoordvoerder, het Gert ’n blou oorpakbaadjie en rooi pet gedra.