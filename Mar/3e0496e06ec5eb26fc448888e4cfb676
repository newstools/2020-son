DIE uitgeskopte burgemeester van Knysna, Mark Willemse, sal nie gou weer na dié pos terugkeer nie. Sy aansoek om hertoelating as DA-lid is deur die Kaapse hooggeregshof van die hand gewys. Willemse is ’n paar maande gelede uit die party geskop en as mayor ge-fire. Dit alles hou verband met bewerings van finansiële wangedrag by dié Suid-Kaapse munisipaliteit. Dion George, DA-kiesafdelingshoof in Knysna, het die hof se besluit verwelkom. Hy sê: “In effek beteken dit Willemse sal nie as die mayor van Knysna of as raadslid van wyk 9 terugkeer nie.” George sê die Wes-Kaapse regering het ook hul eie ondersoek gelas oor Willemse se gedrag toe hy nog mayor was. Willemse het as die mayor van Knysna oorgeneem na ’n meerderheid stem ten gunste van ‘n mosie van wantroue in sy voorganger Eleanore Bouw-Spies. “Hoewel Willemse nie meer die mayor is nie moet hy verantwoordelikheid neem vir die geleidelike finansiële ineenstorting in die Knysna-munisipaliteit. Intussen sê George het die uitspraak in Willemse se saak ’n direkte impak op ’n soortgelyke geval in ‘n ander munisipaliteit. Die voormalige burgemeester van George, Melvin Naik, is tans ook in die proses om sy afdanking en beëindiging van sy DA-lidmaatskap te beveg. Naik se saak hou verband met beweerde korrupsie en bedrog tydens sy termyn as burgemeester. 