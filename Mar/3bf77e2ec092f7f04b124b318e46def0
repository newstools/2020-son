HEIDELBERG. – Die dood van ’n geliefde egpaar van Gordonsbaai in ’n gru-ongeluk laas Sondagaand het baie mense geruk. Jurich Roberts (33) en sy vrou, Glenecia (30), was met hulle seun, Luke (2), vanaf George op pad huis toe. Hulle was toe in ’n tromp-op botsing met ’n aankomende motor betrokke. Die egpaar en die ander motoris is almal op die toneel dood. Net klein Luke het oorleef. Dié tragiese ongeluk kom byna ’n jaar nadat Heleceen February (27), ’n passasier in ’n motor wat vir ’n bok uitgeswenk het, Sondagaand 28 April 2019 ook naby Heidelberg op die N2 gesterf het. Hulle was op pad huis toe vanaf Hermanus. February is vermoedelik in die ongeluk by die voorruit uitgeslinger. Die Robertse het by Jurich se ouers in Heidelberg ingeloer. Hulle het die naweek in George gekuier waar hulle Glenecia se ma, Gayleen Tobias, se verjaardag gevier het. Hulle het ook Tobias se kleinkind Leah Tobias se inseëning Sondag bygewoon. Die ander slagoffer, Sicelo Mbekela (44), het alleen in ’n silwergrys Toyota Tazz in die rigting van Heidelberg gery. Klein Luke is in die Riversdal Hospitaal opgeneem. Hy is later in ’n ernstige maar stabiele toestand na die George Hospitaal oorgeplaas. AO Alroy Windvogel, woordvoerder van die Heidelberg cop shop, het bevestig die ongeluk het omstreeks 22:00 op die N2, sowat 20 km voor Heidelberg – by die Karringmelksrivier-afdraai in die rigting van Swellendam – gebeur. Volgens die polisie se inligting was die egpaar in hulle silwergrys Polo op pad huis toe in Gordonsbaai toe die bestuurder van die Tazz klaarblyklik beheer oor die voertuig verloor en tromp-op teen hulle motor gebots het. ’n Saak van strafbare manslag is geopen en word ondersoek. Die begrafnisreëlings sal later bekend gemaak word.