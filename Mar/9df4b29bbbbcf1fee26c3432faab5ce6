OUERS van die Hoërskool Coselelani het einde laas week voor die kantore van die Oos-Kaapse departement van onderwys vir meer onderwysers by hulle skole gaan betoog. Die groep van sowat 50 ouers sê daar is ’n tekort van ses onnies by die skool in Motherwell NU29. Die betogers het die ingang vir voertuie geblokkeer en posters geswaai. Op die posters is daar talle beskuldigings. Onder meer dat onnies weet hoe om van klippe brood te maak, maar nie dié keer nie. Hulle kla ook daar word druk op hulle geplaas vir ’n slaagsyfer van 100%, maar hulle vra hoe dit kan gebeur sonder genoeg onderwysers. ’n Ouer het ook geskreeu die leerders word hulle regte ontneem. Volgens Coselelani se palie was die skool op die punt om sy deure te sluit weens ’n daling in leerdergetalle omdat die skool so swak presteer. Daarby het vandalisme en selfs brandstigting die skool getref. Langa Tshangana, die hoof, sê: “Ons sit met ’n krisis op hande as gevolg van die tekort omdat ons vanjaar so baie nuwe inskrywings by de skool gekry het. “In 2019 was hier 344 en ons het ’n matriekslaag­syfer van 100% gehad. “Dis juis die goeie resultate wat weer leerders nader lok en ons sit nou vanjaar met 672 leerders.” Hy sê ouers oorval hom steeds met versoeke om hulle kinders by sy skool in te skryf – selfs ouers wie se kinders tans in duur private skole is. Hy kla ook oor die druk op sy onderwysers. Hy sê: “Ingevolge die wet moet ’n onderwyser ses klasse per dag hanteer. “By ons skool moet ’n onderwyser sewe klasse per dag hanteer. Ons kan nie meer voorbly nie.” Hy vertel ook hoe die skool in 2016 amper moes sluit toe hy die leisels oorgeneem het. “Maar met motivering en baie, baie harde werk, asook die ondersteuning van die skoolouers, is ons waar ons nou is.” Zamile Futa, voorsitter van die skool se beheerliggaam, sê: “Sedert 2019 ondervind ons al ’n tekort aan onderwysers. Die departement het gesê ons kan onderwysers werf en hulle CV’s aan hom stuur. “Dit het ons gedoen en ons wag nou op die departement se terugvoer.” Ook Futa voel ernstig daaroor dat die fokus sterk op hulle matrieks moet bly. Yoliswa Tyabule, ’n ouer, sê: “Ek het heelpad van Johannesburg gekom om vir my dogter by dié skool ’n beter toekoms te voorsien.” Loyiso Pulumani, woordvoerder van die departement van onderwys, sê: “Ernest Gorgonzola, distriksdirekteur, het bevestig hy het amptenare afgevaardig om met die skool se beheerliggaam te vergader om te gesels oor die vakante poste, asook enige ander griewe wat hulle het.”