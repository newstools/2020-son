BYNA ’n jaar nadat die een jaar en nege maande oue Mishka Ferreira van die Vastrap-plakkerskamp in ’n gat vol water verdrink het, vrees haar ouers dat ’n soortgelyke lot ander kleuters kan tref. Klein Mishka het verlede jaar op Goeie Vrydag verdrink in ’n gat wat destyds deur ’n kontrakteur gegrawe is met die bou van Ariesweg in Booysenpark. Die projek is sedertdien stopgesit, maar die kontrakteur het twee gate oopgelos. Hierdie gate is tans met water gevul. Pynlike Inwoners van wyk 29 het laas week ’n petisie oorhandig by die kantoor van die speaker waarin hulle eis dat die projek voltooi word. Emile van Sensie en Mariska Ferreira, Mishka se ouers, sê die huidige oop gate is ’n pynlike herinnering aan hulle verlies. Van Sensie sê: “Daai oggend toe ek my kind verloor het, was dit ’n lieflike oggend. Sy het altyd oorkant my cousins se huis gespeel omdat ons huis in ’n overcrowded area is. “Nadat ons haar nie meer buite gesien speel het nie, het ons na haar begin soek, maar kon haar nêrens kry nie. “Toe my niggie haar badwater in die gat wou gooi, het sy Mishka in die water sien dryf.” Van Sensie vertel daar was geen omheining of waarskuwingstekens by die gat om seker te maak niemand val daarin nie. “Die kontrakteur het intussen die gat toegegooi waarin my kind verdwyn het, maar daar is steeds twee ander gate wat oopstaan. “Ek is baie bekommerd dat ’n ander kind daarin kan val en kan verdrink. “Die destydse mayor, Mongameli Bobani, het ons kort ná die voorval besoek en gesê die kontrakteur moet verantwoordelikheid vat vir wat gebeur het. “Ja, die kontakteur het ons R37 000 betaal vir die funeral, maar geen geld in hierdie wêreld gaan my kind terugbring nie,” sê Van Sensie. Volgens hom dagvaar hulle die betrokke kontrakteur vir nalatigheid. Mariska sê op haar beurt sy is bang ander kinders kom dieselfde oor omdat die gate baie diep is. ’n Vastrap-gemeenskapsleier, Rhina Nela, sê die oop gate hou groot gevaar in vir inwoners, motoriste en kinders wat daar naby speel. Thembi Zolani van Amaqadi Consultants het onderneem om na die betrokke gate te gaan kyk. Volgens hom is hulle in die proses om ’n dispuut met ’n subkontrakteur af te handel. Zolani het egter nie uitgewei oor die aard van die dispuut en ook nie vrae oor die inwoners se vrese beantwoord nie.