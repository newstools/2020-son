DIE 19-jarige veelsydige agterlynspeler Luciano “Steyn” Didloft van die Grahamstown Brumbies het groot drome vir die toekoms. Steyn, soos hulle hom noem, moet in die nabye toekoms groot skoene van die legendariese generaal van die Brumbies, Vincent Mains, volstaan. Uitstekend Steyn speel tans in die gesogte nommer 10-trui van Mains, wat hom van die kantlyn af mentor. Mains speel al jare vir die klub en tree binnekort uit. Steyn het so ver uitstekend gevaar in dié belangrike posisie en was vanjaar die klub se uitblinker. Mains sal terugkeer wanneer die liga amptelik begin. Steyn het tot dusver die meeste drieë en punte vir Brumbies aangeteken en ’n paar games vir die klub gewen. Hy is nog jonk en wil nog baie wedstryde vir die klub wen. Steyn het goed gevaar by Mawas en was saam met Cole Kirkwood die grootste uitblinkers en spelskeppers. Hy het OP-skole o. 18 gehaal en daarna by Northerns die Mustangs Ultimate Aim Sports Academy bygewoon, waar hy ’n ju­nior-kontrak aangebied is. Hoewel sy gunsteling-posisie heelagter is, vaar hy uitstekend op flyhalf. Brumbies se afrigtingspan wil hom graag vir die toekoms daar vestig, omdat Mains een van die dae klaarmaak. Steyn is baie bedrieglik, skerp en blitsig op die aanval. Hy het ’n dodelike aftrap en het baie spoed wat hom so gevaarlik maak. Sy natuurlike skopskoen is ook een van sy wapens en sterk punte. Hy het vanjaar Brumbies se jong agterlyn briljant aangevoer en bemeester vir sy ouderdom. Steyn sê hy wil eendag graag vir WP en die Springbokke speel. Hy weet dit verg baie harde werk. Dit is hoekom hy vyf dae ’n week oefen. Steyn kyk op na Cheslin Kolbe, sy gunsteling-speler. “My gunsteling-posisie is fullback, want ek het meer space daar om te attack. Sover voel ek baie goed oor Brumbies,” vertel Steyn. Steyn sê hy oefen steeds hard, al is rugby gestop deur die corona-virus. Hy oefen op sy eie en bring ook baie tyd in die gym deur.