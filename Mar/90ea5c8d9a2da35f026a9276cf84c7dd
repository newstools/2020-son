DAAR is ’n oorvloed heelagters wat tans hand opsteek in Suid-Afrikaanse rugby. In laas jaar se World Cup het Willie le Roux die nr. 15-trui in die eindstryd gedra toe die Springbokke die Webb Ellis-beker in Yokohama in Japan gewen het. Rassie Erasmus, die Bok-breier, het op die taktiek besluit om ses voorspelers en net twee agterspelers op die plaasvervangerbank te kies. Frans Steyn en Herschel Jantjies was die enigste twee agterspelers op die bank. Die veelsydige Steyn het die heelagter-, losskakel- en senter-posisie gedek terwyl Jantjies die ander posisies in die agterlyn in die geval van ’n besering moes cover. Damian Willemse, wat vanjaar vir die Stormers op losskakel uitdraf, is as tweede keuse op nr. 15 in die World Cup beskou. Die ander heelagter wat saam met die Bokke na die rugbyskouspel in Japan gereis het, is Warrick Gelant. Met Le Roux en Steyn wat tans in die buiteland speel, het Gelant die oog gevang met sy voortreflike spel in die laaste vesting vir die Bulls in die Superrugby-reeks. Wat Gelant se vertonings so merkwaardig maak, is dat hy dit in ’n span doen wat vanjaar erg in die kompetisie gesukkel het. Die 24-jarige van Knysna was tot dusver ongetwyfeld die span van Pretoria se beste agterspeler voordat die corona-virus-pandemie die toernooi tot ’n einde gebring het. Gelant se vertonings is egter ietwat oorskadu deur die sensasionele jong heelagter van die Sharks, Aphelele Fassi. Die 22-jarige boorling van King William’s Town het vanjaar veral beïndruk in ’n Shark-span wat in die algemeen uitstekende rugby speel. Die manier waarop Fassi met World Cup-Bokke soos Makazole Mapimpi, S’bu Nkosi en Lukhanyo Am in die agterlyn kombineer, was vanjaar veral indrukwekkend. Jacques Nienaber, die nuwe Bok-breier, en Erasmus, die direkteur van rugby, sou al kennis geneem het van Fassi se uitstekende peil. Dié opwindende jong speler het homself tot dusver teen die beste Superrugby-spanne van Nieu-Seeland en Australië bewys. Fassi is nie net in vaste fasette fenomenaal op die aanval nie, hy is ewe dodelik in gebroke spel. Met die hulp van die voormalige Springbok-losskakel Pat Lambie, skop­afrigter van die Sharks, het Fassi boonop sy taktiese skopwerk na ’n ander vlak ontwikkel. Daar is dus weinig twyfel dat Fassi vir die Groen-en-goud beskore is – en dít vroeër eerder as later.