’N STORTVLOED kritiek reën­ neer op die wêreldbokskampioen Billy Joel Saunders nadat hy mans in ’n video gewys het hoe om hulle vrou tydens die lockdown te slaan. Die Britse houer van die WBO se supermiddel­gewigtitel het selfs teen ’n slaansak gedemonstreer wat die beste manier is om ’n vrou tydens ’n konfliksituasie glo met twee vuishoue tot bedaring te bring. Hy het agterna ’n verskoning aangebied, maar dit het min gedoen om die magdom kritiek te stuit. Saunders moet behoorlik koes soos hy in die sosiale media sleggesê word. In een inskrywing word hy selfs “skuim” genoem. Dit blyk Saunders het ook aan ’n ander front drooggemaak. Lag Volgens ’n berig in The Sun het hy onlangs veroorsaak dat ’n vriend, sy afrigter, Ben Davison, en oefenmaat, Josh Taylor, oor ’n corona-virus-waarskuwing van ’n Delta Air Lines-vlug afgeskop is. In ’n video lag hy glo terwyl hy vertel hy het Delta Air Lines gebel en gesê ’n vriend van hom wat besig is om aan boord te gaan, het Covid-19. In ’n ander clip sê die drietal: “Dankie, Billy Joe, jou plan het gewerk. “Ons is nie meer op die vliegtuig nie en nou in groot moeilikheid. Dankie daarvoor. Ek, Ben en Josh is sopas van die vliegtuig afgeskop. Ons kan dalk 24 uur lank aangehou word omdat die lugdienspersoneel dink ons is besmet.” Die vriend is getoets en daarna uiteindelik toegelaat om huis toe te gaan.