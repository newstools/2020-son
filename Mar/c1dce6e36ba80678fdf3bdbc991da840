DIT is nie maklik om sonder ouers groot te word nie, maar as die Here die koning in jou lewe is, sal alles regkom. Met dié woorde wil Wilton Franse, ’n gospelsanger van Robert­son, veral jong mense bemoedig. Franse vertel hy het sy ouers aan die dood afgestaan toe hy net nege jaar oud was. “Dit was nie maklik nie, maar die Here het my deurgedra. “Ná hulle dood is ek na die Herberg Kinderhuis in Robertson. Daar het ek my ‘nuwe familie’ ontmoet. “Toe ek die kinderhuis op 18-jarige ouderdom moes verlaat, was dit ’n baie hartseer dag. “Die Here is so goed vir my. Ek is tans betrokke by die Primêre Skool De Villiers op die dorp. “Ek werk as ’n assistent met kinders. “Ek geniet dit so baie om onder die jeug ’n verskil te maak.” Franse sê sy liefde vir gospel het ontstaan as gevolg van sy ma, wat altyd liedere gesing het. Twee van sy grootste begeertes is om ’n gospel-album op te neem en op TV te sing. Gehoorsaam “Ek glo dit sal wel op die regte tyd gebeur, volgens God se wil. Gospelsangers wat my inspireer, is Dr Tumi en Neville D. “My ander liefde is drama. Ek sal graag eendag in Arendsvlei op kykNET wil verskyn.” Franse se boodskap aan die jeug is: “Wees gehoorsaam aan julle ouers sodat julle dae verleng kan word.” As jy nog inligting wil hê, kontak hom by 064 703 5197.