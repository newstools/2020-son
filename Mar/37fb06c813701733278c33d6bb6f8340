DAAR is niks borgtog vir Jakobus Petoors (54) van Tulbagh nie. Petoors het Dinsdag in die Tulbagh Landdroshof verskyn vir die moord op en verkragting van Reagan Gertse (8). Hy staan ook tereg op aanklag van ontvoering. Volgens Eric Ntabazalila, woordvoerder van nasionale vervolgingsgesag, moes die saak gister in Petoors se afwesigheid uitgestel word. Die polisie en beamptes van korrektiewe dienste moes hom meer as twee keer uit die hof verwyder omdat talle hofgangers, onder wie die kind se ouers, baie emosioneel was. Plofbaar Hulle moes ook uit die hof verwyder word sodat die hofverrigtinge kon voortgaan. Die staatsaanklaer, Kezia Lackay, het aansoek gedoen dat die saak in Petoors se afwesigheid uitgestel moet word omdat die atmos­feer plofbaar was. Die aansoek is toegestaan. Die kind se halfnaakte lyk is Sondag in die bosse naby sy ouerhuis gevind. Petoors is in hegtenis geneem nadat Reagan se vriende hom uitgewys het as die persoon wat laaste saam met Reagan gesien is. Petoors is in November laas jaar op borgtog vrygelaat vir die verkragting van ’n kind. Verwerp Sy parool is gister amptelik ingetrek en hy is teruggestuur tronk toe. Hoewel hy nie aangedui het dat hy bail wil hê nie, het landdros Pieter Klazen gesê dat so ’n aansoek verwerp sou word omdat Petoors nou sy volle vonnis eers moet uitdien. Hy sal nou eers op 23 Julie 2024 weer daarvoor kan aansoek doen. Sy lawyer het dit nie teengestaan nie. Die saak is tot 2 Junie uitgestel vir verdere ondersoek­ en die DNS-verslag.