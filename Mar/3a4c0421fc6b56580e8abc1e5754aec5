“EK HET my boy daar sien lê ... daar was nie ’n smile op sy gesig nie.” Terwyl Sibusiso “Sibu” Dakuse se mamma, Yonelisa Dakuse, haar seun se vermeende killer in die hof in die gesig moes kyk, het sy derra, Wandisile Ndzakayi, die hartseertaak gehad om hulle klong se lyk in die morgue te gaan uitken. Die 12-jarige Sibu se lyk is Saterdag tussen riete net ’n paar meter weg van sy ouerhuis af op die plaas Kronendal gevind. Sibu was sedert 26 Februarie vermis nadat hy laas saam met sy vermeende moordenaar, Marvin Minnaar (23), ’n basketbalafrigter, gesien is. Ndzakayi vertel dat sy seun soos gewoonlik sy vriende op die dag van sy verdwyning ontmoet het om ’n bietjie bal te gaan speel. Op die dag was daar ook ’n oefening van die Hout Bay Snipers Basketball Club, waar Minnaar ’n afrigter was. Hoe Minnaar klein Sibu in die hande gekry het, sal later in die hof uitkom, want Sibu was volgens sy pa nie eens lid van ’n basketbalspan nie. “Sibu was ’n klong wat altyd geglimlag het. Hy was baie, baie vriendelik en almal het hom geken.” Volgens die gebroke pa probeer die familie baie hard om die smart te hanteer. “Toe ek by die morgue kom, was hulle steeds besig met sy lyk, maar ek kon hom sien.” In ’n rooi sweater en sweetpakbroek het Minnaar gister sy eerste verskyning in die Wynberg Landdroshof gemaak. Hier het dit aan die lig gekom dat Minnaar ’n bekentenis oor die moord afgelê het en dat hy ook op video vasgevang is waar hy na die toneel loop. Dié video is in die staatsaanklaer se besit. Die staat het die hof ingelig dat getuies die bank sal vat om hulle weergawe te gee van die dag toe Sibu laaste saam met Minnaar gesien is. Sibu se mamma het in die hof flou geval oomblikke nadat sy haar klong se vermeende killer in die oë gekyk het. Luidens inligting is daar ’n moontlikheid dat nog klagte by Minnaar se klagstaat gevoeg kan word. Bryn Mbulawa, voorsitter van die basketbalklub, sê hulle is net so geskok oor die nuus. Oefensessie Mbulawa bevestig daar was wel ’n oefensessie die dag toe Sibu verdwyn het. Hy voeg by dat die 12-jarige seun nie lid van hulle basketbalspan was nie. “Ons oefen op die gemeenskap se veld. Almal kan daar kom.” Volgens Mbulawa het hulle Minnaar ook nie weer ná daai Woensdag gesien nie. Die saak is tot 17 Maart uitgestel vir verdere ondersoek. Die staat het te kenne gegee hy gaan borgtog vir Minnaar teenstaan. 