DIE voormalige skelmpie van die veroordeelde moordenaar Jason Rohde het Dinsdag weer vlugtig in die landdroshof in Kaapstad verskyn. Jolene Alterskye se regsverteenwoordigers het die hof meegedeel dat hulle nog nie vertoë aan die direkteur van openbare vervolging in die Wes-Kaap gerig het vir hoekom sy nie vervolg moet word nie. Alterskye is in die sop oor kommentaar wat sy op sosiale media gemaak het ná Rohde se skuldigbevinding en vonnis. Sy het onder meer gesê die staat en die regter was kop in een mus. Regter Gayaat Salie-Hlope het Rohde 18 jaar tronkstraf opgelê vir die moord op sy vrou, Susan, en vyf jaar, waarvan twee samelopend uitgedien sal word, op 'n klag van regsverydeling. Hy is tans uit op borgtog hangende sy appèl. Billy Downer, staatsaanklaer, het ingestem tot die uitstel. Alterskye verskyn weer op 15 April in die hof. - News24