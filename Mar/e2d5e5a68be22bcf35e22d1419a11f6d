GEORGE. – ’n Ou (20) is in die hospitaal opgeneem nadat hy iemand wou beroof en toe dik gedonner is. Leonard Vaggas (62) van Parkdene, George, het Maandagmiddag ’n grasperk klaar gesny toe die jong man hom glo van sy grassnyer en kontant probeer beroof het. Die jong het meer gekry as waarvoor hy gebargain het. Vaggas het hom met die grasmasjien en ’n hark bygekom. Dis toe dat die inwoners sien wat gebeur en kom help. Die pensioner het ligte beserings aan sy arm opgedoen. Vaggas het ander mense se gras ook gesny en het sowat R600 kontant by hom gehad toe hy byna beroof is. Brug “Ek dink die kroek het vir my gewag totdat ek klaar is en wou ál my geld vat. “Hy het eers verby my geloop en my toe gevolg. Toe ek oor ’n brug loop, toe slaan hy toe.” Vaggas sê die man het ’n mes gehad, maar Vaggas het die grassnyer en ’n hark gehad. Hy sê hy sny gras vir ’n ekstra geldjie. Die woordvoerder van die Thembalethu-polisie, kapt. Dumile Gwavu, sê die cops ondersoek ’n saak van aanranding op ’n 62-jarige man. “Die verdagte is ook deur lede van die publiek aangerand. Ons vra mense om nie die law in hulle eie hande te neem nie.”