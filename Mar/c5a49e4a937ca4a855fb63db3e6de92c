ANEEKA Murphy moes gister ’n vet bedrag geld opdok om bail te kry. Die vrou van Fadwaan “Vet” Murphy, ’n vermeende mert en leier van die Dixie Boys-bende, is verlede maand in Lentegeur gearresteer nadat sy en een van Vet se smokkelaars in Lentegeur gevang is. Volgens inligting het die polisie ’n suspicious kar opgemerk en die wit Hyundai Elantra afgetrek. In die kar, weggesteek agter die voorste seats, het die polisie ’n klomp onwettige vuurwapens en ammunisie gevind. Volgens ’n informant is een van die guns ’n polisie-vuurwapen wat nie as gesteel aangemeld is nie. Aneeka het gister saam met haar medebeskuldigde in die Mitchells Plain Landdroshof verskyn en is op borgtog van R20 000 vrygelaat. Haar medebeskuldigde moet nog agter tralies sit. Die vrylating het baie inwoners ontstel. Hulle wou weet hoekom daar so mooi na Vet se vrou omgesien word. Die saak is tot 14 April uitgestel.