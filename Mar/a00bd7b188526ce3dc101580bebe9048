BAIE mense kan dit nie glo nie. Maar Brent Petersen het met sy eerste probeerslag sy rybewys bekom. Petersen, wat verlam is ná ’n skietvoorval ’n hele paar jaar gelede, gee aan die Here al die eer vir sy prestasie. Hy het met ’n spesiaal toegeruste motor dié toets afgelê. “Alles is dieselfde wat die leerlinglisensie en bestuurderslisensie betref. “Die paar weke voor die toets was baie stresvol en ek moes ’n mind shift ondergaan en vir myself sê ek kan dit doen met die hulp van die Here. “Daarom moes ek uit my gemaksone kom en my beywer om die stap te doen. Ek moes ’n geloofsbesluit neem en die Here het deurgekom vir my.” Volgens Petersen moet mense nie klein dinge as vanselfsprekend aanvaar nie. Hy noem dat selfs die voorreg om jou tande te borsel en klere aan te trek nie vir granted gevat moet word nie. Hy sê die plan is nou om hulle Tazz te verkoop en dan ’n outomatiese motor aan te skaf wat dan toegerus kan word sodat hy dit ook kan bestuur. “Ek voel baie opgewonde oor die vooruitsigte dat ek my vrou by die werk kan gaan haal en self kan ry kerk toe Donderdagaande vir die praise en wor­ship oefening. “My vrou se ondersteuning was fantasties en met die toets wat in Kaapstad afgelê is, het sy vir twee weke alleen by die huis gebly. “Daar was baie nagte wat ek gelê en bid het in die bed vir die Here om hierdie geleentheid vir my moontlik te maak. “Ek is so dankbaar teenoor Hom, want Hy het weereens bewys Hy is ’n waarmaker van sy Woord.” Brent verduidelik hy het die kursus deur die QuadPara Association of South Africa (Qasa) gedoen. Qasa se fokus is om die lewe te vergemaklik vir mense in rystoele. Hy wil graag alle jongmense bemoedig om hulle drome in die lewe na te volg. “Om ’n rybewys te bekom gee jou soveel meer opsies vir werkgeleenthede. “Jongmense moet hulle horisonne verbreed, want daar is baie geleenthede in die lewe.”