’N STEWIGE bankrekening wag op 21 Maart op Boyd Allen of op Brandon Thysse by Emperors Palace. Dié twee kranige boksers pak mekaar dan in die final van die gewilde 4@War-reeks wat deur Rodney Berman se Golden Gloves Promotions aangebied word. Die wenner sal nie net ’n allemintige 60% van die prysgeld van R750 000 in sy sak steek nie, maar kry ook ’n goue 4@War-ring. As die geveg egter gelykop sou eindig, sal die boksers die prysgeld deel en elkeen sal met ’n spogring wegstap. Allen het tot die final deurgedring toe hy Tristan Truter op 30 November met ’n TKO uitgeskakel het. Thysse, daarenteen, het sy pad oopgeslaan met ’n knock­out teen Roarke Knapp. Boks fans maak hulle dus gereed vir ’n geveg duisend. Allen het 4 van sy 5 gevegte gewen, terwyl Thysse in 12 van sy 15 gevegte aan die wenkant was. Uitgeslape Allen het 4 teenstanders uitgeslaan en Thysse 10. Ervaring is dus aan Thysse se kant, maar Allen het reeds gesê hy sal nié die geveg verloor nie. Daarvan is hy doodseker omdat hy die uitgeslape afrigter Peter Smith in sy hoek het. Allen gaan egter ’n helse fout maak as hy Thysse onderskat. Hy het ’n gevaarlike regter wat enige teenstander planke toe kan stuur. Toe Allen en Thysse in Mei verlede jaar kragte gemeet het, het Allen net-net met punte gewen.