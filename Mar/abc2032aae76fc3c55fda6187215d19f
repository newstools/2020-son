’N VRYSTAATSE loan shark het na bewering selfmoord gepleeg nadat die Valke ID’s, bankkaarte en PIN’s by sy besighede gevind het. Die Valke se ondersoekspan na ernstige georganiseerde misdaad en die nasionale kredietreguleerder het laas Vrydag gereageer op inligting oor ’n beweerde loan shark en toegeslaan op vier van sy besighede in Lindley. Volgens ’n woordvoerder, Lynda Steyn, het sy besighede die Kredietwet oortree. Vervolging Die besighede het klante se ID’s, bankkaarte en PIN’s gehou­ en hulle is met oorweldigende rente op hulle lenings belas. Die span het beslag gelê op 66 Sassa-kaarte van klante, asook 17 bankkaarte van verskillende banke. ’n Saak is teen die eienaar van die besigheid, ’n 51-jarige prokureur, geopen en die dossier is na die nasionale direkteur van openbare vervolging verwys. Die verdagte het egter na bewering op 21 Maart selfmoord gepleeg. – News24