DIS net pynappels wat spat soos sesse geslaan word in die jaarlikse Pineapple Kriekettoernooi in Port Alfred. Die 116de toernooi het Saterdag begin. Wedstryde word tot Saterdag op verskeie sportterreine in Port Alfred beslis. Die Grahamstad Uitnodiging XI het die huidige kampioen van die Grahamstad Krieketraad (GCB) se Eerste Liga, Sidbury, oortuigend geklop. Mohammed Sonday (77), Eldrich George (73) en Marquin Loutz (66*) was die groot uitblinkers vir die wenspan. Sidbury het ’n stewige 264 aangeteken. Grant Stone se 112* was egter nie genoeg vir ’n oorwinning nie. Die Makhanda-span het 270/7 aangeteken om met 3 paaltjies te wen. Salem het op dag 1 ook vinnig klaargespeel met Manley Flats en met sewe paaltjies gewen. Verslaan Manley Flats het 129 aangeteken en Salem 132/3. Ivan Marais met 4/16 was Salem se beste bouler. Rhodes het Cuylerville met 19 lopies geklop. Rhodes het 256/9 aangeteken en Cuyler­ville toe vir 237 uitgehaal. Nick Zimmerman het 87 vir die wenspan aangeteken en Steven Gornal 89 vir Cuylerville. Cuylerville het Manley Flats met 8 paaltjies verslaan op dag 2. Die wenspan se Charlie Muir het ’n briljante 101 gemoker en Jamie Renton het 4/25 geëis. Simon Amm se 137* het bygedra daartoe dat Salem Rhodes met 9 paaltjies verslaan het. Southwell het Port Alfred met 209 lopies verslaan. Chris Roberts met 93 en Josh van Rensburg met 6/19 was die helde. In afdeling B het Gary Botha (101) en Jamie Bessinger (117) ook 100-talle vir Cuylerville 2 aangeteken.