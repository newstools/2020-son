HY WAS iemand wat nie net liefde vir sy familie gehad het nie, maar ook vir sy gemeenskap en die jonger generasie. Met die dood van George (“Pa George”) Bezuidenhout het die gemeenskap ’n groot leemte om te vul. Pa George is verlede Woensdag in Samora Machel op ’n lafhartige manier geskiet nadat hy uit sy eie ’n antie met haar kraanprobleme gehelp het. Die 68-jarige voormalige plumber van Rocklands in Mitchells Plain word deur almal in sy gemeenskap as ’n “gentle giant” beskryf. “Hy was iemand wat nie nee gesê het as jy hulp gevra het nie. Hy was altyd daar vir die jong manne. Hy het hulle touwys gemaak sodat hulle ook iets van hulself kon maak. “En vir die kinders was hy die lekkers- en-vrugte-uncle,” vertel ’n neighbour. Shirley Crowie, sy skoonsuster, stem saam en sê sy dood is ’n groot verlies vir almal. Terwyl Son met die bure en familie van Pa George gepraat het, het een van sy boytjies, Mustafa Chipoka, by die huis ingestap. Soos ’n huiskind het Chipoka ’n seat gevat en oor sy “boet George” begin praat. Chipoka was op die toneel toe Pa George geskiet is. Hy verduidelik dat hulle in Philippi gestop het om toerusting op te tel. Daarna het hulle ’n job gaan doen. Skreeu “Ons het nog klaar gemaak en opgepak toe boeta George agter na sy bakkie loop. Daar het twee skollies ons genader en my gesê om plat te lê anders gaan hulle my skiet. “Toe vra hulle: ‘Waar’s die keys?’ en dis toe dat boeta George vir hulp wou skreeu dat hulle kwaad geraak en hom geskiet het.” Chipoka raak stil en vertel: “Ons het saam hom na die hospitaal gery, maar hy het daar afgesterf.” Chipoka sê hy gaan sy “boeta George” baie mis, veral omdat hy ’n baie goeie voorbeeld vir hom was. “Hy het altyd gesê: ‘Wees goed vir almal,’ en hy’t my altyd gesê hy leer my van die besigheid sodat ek ook eendag mense kan help.” Douglas Kamusha, Pa George se toerusting supplier, sê hy kan ook nie glo dat die man dood is nie. Hy het omtrént in trane uitgebars en vertel hoe Pa George die afgelope 15 jaar goed was vir hom. “Daai man het vir my alles beteken, selfs op die dag van sy dood het hy daai vrou uitgehelp wat nie eens sy customer was nie. “Tot die einde was hy net soos almal hom geken het – ’n gentle giant.” Mihlali Majikela, ’n polisiewoordvoerder, het die saak bevestig. Hy sê geen arrestasies is gemaak nie.