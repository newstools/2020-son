’N NEGEJARIGE Baaise seun se lewe is tragies kortgeknip toe hy doodgeskok is deur ’n krag­kabel wat onwettig aangelê is om elektrisiteit te bekom. Die slagoffer is Royden Plaatjies van die informele nedersetting Riemvasmaak in Port Elizabeth. Royden was ’n gr. 4-leerder aan die Primêre Skool Soutpan. Maxwell Thana (14), ook ’n inwoner, sê sy stiefpa het hom Donderdagmiddag winkel toe gestuur. Volgens hom het Royden se twee jonger broertjies, Rodwin (7) en Usher (4), toe ernstig na hom geroep en gesê Royden is besig om te shock. Maxwell sê die twee het aanvanklik gelag omdat hulle nie in daardie stadium geweet het wat besig is om te gebeur nie. Gehaak Volgens Maxwell het Royden teen ’n hakiesdraad geleun en sy liggaam het aanhoudend geruk soos hy geskok het. Anneliza Louwskieter, nog ’n inwoner, sê Royden het begin skok toe ’n lewende elektriese kabel aan sy T-shirt gehaak het. Maxwell sê toe hy aan Royden se hare raak, het hy ook geshock. Omstanders sê skuim het by Royden se mond uitgeborrel en sy oë was groot. Volgens Maxwell het hy een van die volwassenes gaan roep om te kom help. Hy sê dié vrou se man het Royden met ’n plank weg van die draad af gekry. Volgens Louwskieter is daar op die toneel noodbehandeling op Royden toegepas. Volgens Maxwell het die man Royden in sy kar gelaai. Hy sê hy het ook saam in die kar geklim. Royden het toe nog geleef. Volgens Maxwell is Royden kort ná sy aankoms by die kliniek oorlede. Linodia Damons (49), ’n gemeenskapswerker, sê hulle sukkel nou al sedert 2010 om die onwettige kragverbindings uitgesorteer te kry. Sy sê hulle het al hoeveel keer vir hul wyksraadslid, Johnny Arends, gevra vir kragbokse. Sy meen daar sal dan nie meer onwettige kragverbindings wees nie. Volgens Damons moet hulle dan hoor dis privaat grond. Sy sê die kinders in die plakkerskamp kan nie eens kaalvoet loop nie, want die kragdrade lê op die grond. Volgens haar sê inwoners hulle wil gaan vir noodhulp-opleiding sodat hulle weet wat om in so ’n geval te doen. Sy sê: “Ons gaan betoog as niks gedoen word nie. Intussen moet ons maar aanhou krag steel.” Arends, raadslid vir wyk 34, het sy meegevoel betuig aan die familie van Royden. “As leier en ouer voel ek dit saam met hulle. Ek sal alles in my vermoë doen om die probleem op te los. “Ons kan nie nóg kinder­lewens so verloor nie.” Volgens Arends is die stuk grond wel privaat grond. Hy sê die inwoners weet dit, maar wil dit nie verstaan nie. Hy sê daarom kan die munisipaliteit nie op die grond maak soos hy wil nie. Toestemming Volgens Arends behoort dit aan die Fern Park Community Trust. Hy sê die trust het nie ’n probleem met die ontwikkeling van die grond nie. Hy verduidelik vir die ontwikkeling om te gebeur, moet die trust skriftelike toestemming aan die munisipaliteit gee en ’n ooreenkoms bewerkstellig. Hy sê om dié rede vergader hy vandag met ’n beampte van die elektrisiteitsdepartement in ’n poging om die proses te bespoedig.