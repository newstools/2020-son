DIE aantal bevestigde gevalle van Covid-19 in Suid-Afrika het met 218 gestyg en staan nou op 927. Gauteng, met 409, is steeds die provinsie met die hoogste aantal gevalle. Die Wes-Kaap is tweede met 229. Pres. Cyril Ramaphosa het op die vooraand van die lockdown van 21 dae die polisie by die opleidingskollege in Tshwane toegespreek. Ramaphosa het aan die polisie gesê hulle doen God se werk en hulle gewaarsku om nie inbreuk te maak op die regte van inwoners nie. "Dit is nou die tyd. Kom ons gaan red lewens. Die is die oomblik waarvoor julle opgelei is. Stel die belange van Suid-Afrikaners bo jul eie." Hy het aan polisielede gesê meeste mense gaan by die regulasies van die lockdown hou, maar dat daar hier en daar iemand op straat gaan wees om groceries en medisyne te gaan koop. "Daar gaan van julle verwag word om dit te verstaan," het Ramaphosa gesê. "Julle sal 'n polisiediens moet wees wat gaaf is en wat moet verstaan."