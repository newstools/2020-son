DIE ervare aanvangskolwer Shikhar Dhawan, die veelsydige Hardik Pandya en die snelbouler Bhuvneshwar Kumar het almal van beserings herstel en is by Indië se span ingesluit vir die komende reeks teen Suid-Afrika. Hulle het egter hulle voorslag-aanvangskolwer, Rohit Sharma, verloor. Talent Die 32-jarige onderkaptein het reeds ’n allemintige 29 ODI-honderdtalle, wat ’n rekord van drie dubbel-honderdtalle insluit, in sy loopbaan aangeteken, maar het las van ’n kuitbesering. Dis ook veilig om te sê die Proteas sal nie juis enige slaap hieroor verloor nie. Die Indiese span sal weer deur die charismatiese Virat Kohli gelei word en wemel van die talent. Dhawan en Kohli sal deur Prithvi Shaw, KL Rahul, Manish Pandey, Rishabh Pant en Shreyas Iyer in die kolfafdeling bygestaan word. Ravindra Jadeja en Pandya is die veelsydige spelers in die groep en is dinamies met die kolf en die bal. Jasprit Bumrah sal die snelaanval saam met Kumar lei, maar die res van die vinnige manne is onervare. Shubman Gill en Navdeep Saini sal ietwat van ’n onbekende faktor wees vir die Proteas. Jadeja, Yuzvendra Chahal en Kuldeep Yadav gaan die Proteas in ’n web probeer spin. Die spin-trio verskaf ook lekker variasie aan Kohli, aangesien Jadeja linkerhandse ortodokse draaiballe afstuur, Chahal regterhandse bybreke boul en Yadav linkerhandse goëlballe. Suid-Afrika se Tabraiz Shamsi het ’n soortgelyke aksie as Yadav wat die Protea-kolwers kan help. Mohammed Shami en Umesh Yadav, Indië se ander snelboulers, is nie vir die reeks gekies nie. Só lyk die spanne vir die komende reeks op die sub-kontinent. INDIË: Virat Kohli (k), Bhuvneshwar Kumar, Hardik Pandya, Jasprit Bumrah, KL Rahul, Kuldeep Yadav, Manish Pandey, Navdeep Saini, Prithvi Shaw, Ravindra Jadeja, Ri­shabh Pant, Shikhar Dhawan, Shreyas Iyer, Shubman Gill en Yuzvendra Chahal. SUID-AFRIKA: Quinton de Kock (k), Andile Phehlukwayo, Anrich Nortjé, Beuran Hendricks, David Miller, Faf du Plessis, George Linde, Heinrich Klaasen, Janneman Malan, Jon-Jon Smuts, Ke­shav Maharaj, Kyle Verreynne, Lungi Ngidi, Lutho Sipamla, Rassie van der Dussen en Temba Bavuma.