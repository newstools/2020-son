’N ONDERWYSER van Clanwilliam wat na bewering ’n minderjarige skoolkind van die Landbougimnasium Augsburg seksueel aangerand het, moet eers in Witbank verskyn op soortgelyke klagte. Die onderwyser (47) is deur die skoolbeheerliggaam aangestel, sê Kerry Mauchline, woordvoerder van die provinsiale minister van onderwys, Debbie Schäfer. Die man is Donderdag in hegtenis geneem. Die beweerde seksuele aanranding het Woensdag plaasgevind. “Die voorval is by die Wes-Kaapse onderwysdepartement aangemeld en ’n ondersoek is begin.” Mauchline sê die onderwyser is dadelik geskors. ’n Maatskap­like werker en ’n sielkundige is in die skool ontplooi. Die skoolbeheerliggaam (SBL) het ook ’n verklaring uitgereik om ouers in te lig dat die regsproses aan die gang is. Verhoor Verder gee die SBL die versekering dat skoliere se veiligheid as die hoogste prioriteit beskou word. Witbank se speurders het gister die man kom haal vir sy verhoor. “Sy saak begin vandeesweek in Witbank.  Dit gee ons ook die kans om ons saak te ondersoek en alles agtermekaar te kry vir die saak hier,” het ’n hofamptenaar van Clanwilliam gister gesê.