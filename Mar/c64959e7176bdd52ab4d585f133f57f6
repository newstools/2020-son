PERSONE met gestremdhede kan nou ook in Muizenberg bietjie nader aan die water afkoel met die Universal Access beach-mat wat Maandag bekendgestel is. Die mat is ontwerp om persone in rolstoele, en ander gestremdhede, toegang tot so na as moontlik aan die strand te gee. Vir persone wat nog altyd daarvan gehou het om op die strand te chill maar nog nooit regtig in die water was nie, omdat hulle nie met hul rolstoele op die seesand kan ry nie, is die mat ideaal en ook ’n nuwe avontuur. Die mat is deur die rekreasie en parke departement van die Stad Kaapstad insamewerking met die Wes-Kaapse departement van gesondheid bekendgestel. Prof. French Mbombo, Wes-Kaapse minister van gesondheid, het die mat Maandag aan dr. Zahid Badroodien, mayco-lid vir gemeenskapsdienste en gesondheid, oorhandig. Die mat maak dit vir baie moontlik om die strand meer geriefliker te vind. Die gesondheidsdepartement het die mat as ’n skenking aan die stad gegee, ter viering van internasionale rolstoeldag wat op 1 Maart was. Die omgewingsvriendelike mat is in Frankryk, van 100% herwonne polyester, gemaak. Dit het ook ’n non-slip oppervlak en is kaalvoet-vriendelik. Zara Talmarkes (24), wie al 10 jaar in ’n rolstoel is, vertel hoe lief sy vir die strand is. “Ek kon nie voorheen naby die water kom nie en moes heeltyd in my kar sit, maar nou sal ek dit baie meer geriefliker vind.”