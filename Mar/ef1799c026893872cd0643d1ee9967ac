TWEE modelagentskappe het bande verbreek met 'n Kaapse model wat met 'n kelnerin vatterig geraak het. Reyn du Preez is oor die naweek op kamera betrap waar hy by 'n plaaslike restaurant aan die kelnerin se boude vat. Die kelnerin het agterna die video op Facebook geplaas. Sy sê in haar post: “Dit breek my hart! Ek het dit oor en oor gekyk en voel elke keer meer soos vullis. Mans van Suid-Afrika, dit gebeur op ’n gereelde basis. Wat gaan julle omtrent dit doen? Sy het ook Du Preez se vriende bedank wat ingegryp en hom gekeer het toe hy haar aanhou beledig en verneder het. Du Preez het op Instagram vir die kelnerin verskoning gevra en gesê hy het nie bedoel om haar te verkleineer nie. Hy sê hy is skaam oor sy optrede en noem dit ’n "oomblik van slegte karakter onder die invloed van alkohol". Du Preez noem die ervaring ’n lewensles en ’n geleentheid vir hom om te dink oor die persoon wat hy in die toekoms wil wees. Die Duitse modelagentskap MODELWERK het alle bande met Du Preez gebreek. Boss Models SA het ook onmiddellik hul "professionale verhouding" met Du Preez beëindig. - News24 