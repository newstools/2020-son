HONDERDE inwoners van Moorreesburg het Vrydag oor dienslewering ’n optog gehou. Die vreedsame optog het omstreeks 07:30 by die plakkerskamp begin. Dit het by die plaaslike kliniek geëindig. Volgens Bronwin Adonis van die Moorreesburg Aksie Groep het hulle by verskillende plekke memorandums oorhandig. By die polisiestasie is een oor brutaliteit oorhandig. “By die vorige optog het die polisie verskeie mense aangerand en hulle vuurwapens op verskeie optoggangers gerig. “Daarna het ons na die landdroshof gegaan om ’n memorandum aan die senior staatsaanklaer te oorhandig. “Daar was al verskeie sake, waaronder een van twee minderjariges wat verkrag is, en die saak is uitgegooi. “Die inwoners eis ook dat die saak geskrap word teen die mense wat tydens die vorige optog gearresteer is. “Ons het ook opgeruk na die kliniek, waar ons ’n memorandum oorhandig het. Die inwoners eis dat die kliniek se ure na 24/7 verleng word.” Die inwoners eis ook ’n plek vir jeugontwikkeling omdat so min jong mense werk het. Die polisie het ’n ogie oor die optog gehou.