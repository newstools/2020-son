DIE familie van die vermoorde Tazne van Wyk (8) van Elsiesrivier is in 'n posisie om die staat te dagvaar. Só sê die regskenner Pierre Burger, direkteur van Werksmans Prokureurs, aan EWN. Burger sê as daar na Moyhdian Pangarker, wat van Tazne se moord aangekla word, se misdaadgeskiedenis gekyk word, is daar gronde vir 'n siviele eis. Pangarker se misdaadgeskiedenis strek terug tot 1981. Hy is 
oor die jare skuldig bevind aan moord, ontvoering en strafbare 
manslag. “Vir 'n normale, rasionele mens sal dit lyk of hy nooit weer die buitekant van 'n tronk sou sien nie,” sê Burger. Burger sê in dié geval was dit die staat se plig om sy burgers te beskerm. “Dit
 mag dalk wees dat die staat kon voorsien het dat hy weer sou oortree en
 dit mag dalk wees dat die staat die risiko geskep het. Die staat het 'n
 plig gehad om na sy burgers om te sien en nie so 'n risiko te skep
 nie, maar hulle het." Burger sê die Van Wyk-gesin is in 'n posisie om ’n skadevergoedingseis vir emosionele skok in te stel. Tazne se lyk is verlede maand buite Worcester gevind nadat Pangarker dit aan die polisie gaan uitwys het. Ronald Lamola, die minister van justisie en korrektiewe dienste, het verlede week bevestig daar is ’n volledige hersiening aan die gang om die foute in die paroolstelsel reg te stel. - EWN