DIT was ’n harde slag. Aliyah Walters (16) van Salsoneville kan dankbaar wees dat sy nog lewe. Aliyah, ’n gr. 11-leerder van die Hoërskool Sanctor, was Saterdag op pad na ’n sokkertoernooi toe ’n kar haar getref het. Die ironie is dat sy juis daardie kruising in Standfordweg gebruik omdat dit veiliger is as die een naby haar ouerhuis. “Ek het by die voetoorgang gestaan en ’n kar en ’n taxi het gestop sodat ek kan oorstap. “Terwyl ek besig was om te stap, het die man in die kar aan my geskree dat ek moet hardloop, want ’n kar het met ’n stink spoed aangery gekom. “Dit was egter te laat vir my, want die volgende oomblik het ek deur die lug getrek. “Daarna kon ek niks onthou nie, want ek was bewusteloos, behalwe vir ’n oomblik dat ek bygekom het. “Maar toe ek die bloed sien, het ek weer my bewussyn verloor.” Aliyah se ma, Sharifa, is baie teleurgesteld in die polisie omdat hulle nie na die toneel gekom het nie. Speurder Hulle moes self na die polisiekantoor gaan om die ongeluk aan te meld. ’n Speurder sou Aliyah kom sien, maar hy was nog nie daar nie. “Ek wou nie na die toneel gaan nie, want ek wou nie my kind so sien lê nie. “My hart is dankbaar dat sy nog lewe, maar ek voel daar moet iets gedoen word aan onverskillige motoriste wat so roekeloos bestuur. “My kind kan nou nie eens kontroletoetse skryf nie en haar hele toekoms kan deur die ongeluk omvergewerp word,” sê sy. Aliyah het kopbeserings opgedoen, asook beserings aan haar arm en linkerknie. Sy sterk by die huis aan. Kapt. Sandra Janse van Rensburg, ’n polisiewoordvoerder, sê ’n saak van roekelose en nalatige bestuur word ondersoek. Sy het onderneem om die bewering te ondersoek dat die cops nooit opgedaag het nie.