MINUTE nadat ’n pa van Helenvale gemartel is totdat hy sy bewussyn verloor het, is daar glo op hom en sy ma gespoeg en is ’n wapen glo twee keer teen sy kop gedruk. Laas Sondag het vir Beverley Strydom (48) van Martinweg in ’n nagmerrie ontaard toe haar enigste seun, Sergio (27), wreed gemartel is. Hy is Donderdagmiddag in die Livingstone Hospitaal oorlede. ’n Hartseer Beverley vertel gister dat sy en Sergio laas Sondag ’n paar huise weg van hulle huis gestaan het toe mense verder af in die straat begin klipgooi het. Volgens haar het Sergio gesê hy wil gaan kyk wat aangaan. Sy sê sy het gesê hy moenie gaan nie, maar hy het tog gegaan. Sy sê omstreeks 15:00 het ’n vriendin van haar by die huis kom sê Sergio lê in Pienaarstraat – ’n entjie weg van sy ouerhuis af. Uitgestroom Beverley sê soos sy verstaan, het Sergio se aanvallers hom vanaf Martinweg na Pienaarstraat gesleep. Die ma vertel sy’t onmiddellik afgesit na die toneel. Toe sy daar aankom, het Sergio op sy rug in die straat gelê. Sy sê bloed het by sy mond en neus uitgestroom. Volgens haar het hy ’n gapende wond agter sy kop en nog twee gapende wonde aan weerskante van sy kop gehad, en sy lyf was oortrek met bloed. “Ek het langs hom op die grond gaan sit en vir hom gesê: ‘Ek is by jou,’ en dat hy net by my moet bly.” Volgens Beverley het Sergio toe nog gelewe. Hy kon egter nie praat nie. Sy sê sy een oog was op ’n skrefie oop en die ander oog was toegeswel. Beverley sê soos sy verstaan, is haar seun met klippe aangerand. Volgens haar het hulle aanhoudend maar vergeefs die ambulans gebel. Beverley sê sy het vir sowat drie ure by haar seun gewaak waar hy in die straat gelê het. Sy het begin panic oor sy bang was hy verstik dalk in sy bloed. Beverley sê terwyl sy by haar seun gekniel het, het iemand verbygekom en op hulle gespoeg. Sy sê toe sy sien die persoon haal ’n gun uit en druk dit teen Sergio se kop, het sy bo-oor haar seun gaan lê om hom te beskerm. Volgens Beverley het die gun gejam. Sy sê toe die persoon die wapen vir ’n tweede keer teen Sergio se kop druk en die sneller druk, het dit weer gejam. Beverley sê later het iemand Sergio met ’n motor tot by sy ouerhuis gebring. Volgens haar het Sergio – steeds bewusteloos – op die rusbank gelê. Sy sê sy het maar die ergste bloed afgevee. ’n Familielid het Sergio omstreeks 20:00 hospitaal toe geneem. By die hospitaal is sy meegedeel haar seun het bloeding op die brein. Volgens Beverley is Sergio Donderdagmiddag oorlede. Hy laat ’n seun, Shiraz Losper (9), agter.