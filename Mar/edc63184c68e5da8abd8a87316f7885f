CHRISTINA Nomdo is as die Wes-Kaap, én die land, se eerste kinderkommissaris aangestel. Gillion Bosman, voorsitter van die maatskaplike ontwikkelingskomitee, het die aankondiging gemaak. "Die komitee is trots om aan te kondig dat ons na 8 maande se harde werk, wat uitgebreide openbare deelname, 'n kortlysproses en 'n proses van openbare onderhoude insluit, nou 'n kandidaat aangestel het," sê Bosman. "Die aanstelling van 'n kinderkommissaris in hierdie provinsie sal verseker dat daar 'n ekstra laag beskerming sal wees om die implementering van die regte van kinders in hierdie provinsie te verseker. "Die kommissaris se rol is om sam met die Wes-Kaapse regering te werk om die regte van kinders te beskerm en te bevorder." Nomdo was van 2009 tot 2017 uitvoerende direkteur van Resources Aimed at the Prevention of Child Abuse and Neglect. Sy het die afgelope vier jaar op die National Planning Commission gedien as 'n spesialis in kinderregte. Gedurende dié tyd het 'n sy 'n inisiatief begin oor kinderverteenwoordiging en terugvoer direk van kinders gekry oor hoe die nasionale ontwikkelingsplan hersien moet word om die perspektiewe van kinders in te sluit. Nomdo het in 2017 en 2018 met die regering en sy vennote gewerk om werkswinkels vir kinders na al nege provinsies te neem. Sy het op aanbeveling van 'n kind in 2017 ook werkswinkels gehou met veral kwesbare kinders in tronke, staatsorg en kinders met gestremdhede in spesiale skole. Die projek het twee verslae opgelewer asook 'n kinderboek wat vanjaar die lig gaan sien.