’N WELDOENER, broer, ’n sagmoedige reus met ’n groot hart en ’n vriend vir almal. Só is Shane Swiegelaar (46), oftewel die Grillfather van Suid-Afrika, dié naweek deur talle wat sy dood betreur, beskryf. Hy is Saterdag 7:00 in sy badkamer gevind waar hy vermoedelik aan ’n hartaanval gesterf het. Sy vrou, Tina Swiegelaar (45), het op hom afgekom. Hulle was 13 jaar getroud. Swiegelaar, van West­ridge, Mitchells Plain, is die stigter van The Grillfather SA, ’n gewilde eetplek wat bekend is vir liplek-lekker burgers. Swiegelaar het sy eerste burger joint in 2016 in sy garage oopgemaak. Die besigheid is toe na die Westridge Centre geskuif. Later het takke in Woodstock en in Kuilsrivier gevolg. Die sakeman se hart was op die regte plek. Hiervan het mense uit verskillende sfere dié naweek in die sosiale media getuig. Die Kaapse musikant Donveno Prins skryf: “My vriend, ons gaan jou so baie mis.” Past. Oscar Bougardt sê hy kon enige tyd op Swiegelaar se knoppie druk: “Toe ek minder­bevoorregte kinders moes voed, was Shane altyd daar om ’n donasie te maak. Hy was ’n opregte held.” Kapt. Frederick van Wyk, polisiewoordvoerder, sê die nuus van Swiegelaar se dood het hom ook geruk: “Ek gaan jou onthou vir jou groot hart en smile, jou nederigheid en jou onwrikbare liefde vir Tina.” Naeem Hussain, Swiegelaar se vennoot en algemene bestuurder van Grillfather SA, sê hy het sy boeta verloor: “Ek mis jou al klaar. Alles voel nog so onwerklik. Ek sal voortgaan met alles soos ons dit beplan het.”