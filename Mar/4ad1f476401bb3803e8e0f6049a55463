TERWYL die land en hele wêreld moet saamstaan teen ’n gemeenskaplike vyand, die corona-virus, is daar ’n ander magtige vyand wat die spanning opjaag. Idiots wat fake news oor die virus versprei – veral in die sosiale media. Dit word ook nie noodwendig uit onkunde gedoen nie, Baie is moedswillig en sommige selfs kwaadwillig. Dit ondermyn nie net die opofferings wat almal moet maak in die lockdown-tydperk van 21 dae om die verspreiding van die virus te keer nie. Dit kan potensieel gevaarlik wees oor dit paniek aanhits en onsekerheid onder mense veroorsaak. Daarom het die regering regulasies gemaak sodat enige vermetele verspreider van fake news strafregtelik aangekla en vervolg kan word. Die regering se amptelike website, gov.za, het ’n paar voorbeelde van sulke fake news saamgestel. Die Wêreld Ekonomiese Forum stel voor ’n mens moet skepties wees oor álle inligting in die sosiale media. Mense moet altyd vra wat die bron daarvan is. Die virus is eers laat in Desember 2019 ontdek. Daar is dus nog bitter min navorsing oor die siekte gedoen. Wees dus maar versigtig vir sogenaamde breakthroughs en wetenskaplike bevindings oor die virus.