MARK Alexander is beïndruk met die vordering wat met transformasie in Suid-Afrikaanse rugby gemaak is. Die president van die Suid-Afrikaanse Rugbyunie (Saru) sê hulle begin nou die vrugte pluk van die programme wat hulle in werking gestel het. Hy sê aan Netwerk24: “Jy kan sien die spelers kom nou natuurlik deur die stelsel.” Die Sharks en Stormers was vanjaar die mees getransformeerde spanne in die Superrugby-kompetisie. Die Kaapse span het gemiddeld 10,7 spelers van kleur in hulle groep van 23 spelers, terwyl die Sharks ’n gemiddelde van 9,7 behaal het. Die Sharks se gemiddeld in die beginspan is 7,7 en die Stormers s’n 7,5. Die Bulls en die Leeus se gemiddeld in hulle groep van 23 is albei 7,3b – maar daar is net onderskeidelik 5,8 en 4,8 in hulle beginspan. Alexander het bygevoeg dat SA Rugby op die regte pad is om die spel te transformeer. Die suksesse van laas jaar se World Cup – waarna ’n swart kaptein, Siya Kolisi, die Webb Ellis-beker omhoog gehou het – sal transformasie ’n verdere hupstoot gee. “Jy moes net kyk na die interaksie tussen die spelers tydens die Wêreldbeker. “Dit was ongelooflik. Ons het volwassenheid as ’n nasie bereik. Ons is nou by die punt waar hierdie dinge natuurlik gebeur. “Rassie (Erasmus, die Springbok-afrigter in die World Cup) het wonderlike werk verrig en sy mandaat verstaan.” Met Superrugby wat nou weens die corona-virus opgeskort is, is die Sharks boaan die algehele punteleer met ses oorwinnings uit sewe wedstryde. Die Stormers (vier uit ses) is 6de, terwyl die Bulle en die Leeus onderskeidelik 12de en 13de is. Dit is steeds onduidelik of die toernooi hervat sal word, maar as dit die geval is, sal dit waarskynlik in ’n kleiner formaat wees.