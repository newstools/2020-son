BLY by die huis. Só maan Kenny Africa, Wes-Kaapse verkeershoof, inwoners terwyl die lockdown tans aan die gang is. Donderdagnag is talle mense op die grense van die Wes-Kaap voorgekeer nadat hulle van ander provinsies probeer inkom het. “Ons het die hoofroetes op die N1, N2, N7 en Aberdeen geblok en mense gekeer. Niemand mag inkom nie,” sê Africa. Die Wes-Kaapse provinsiale verkeersdepartement het op die eerste dag 17 mense in hegtenis geneem wat die lockdown-regulasies oortree het. “Die regulasies is baie duidelik. Taxi’s en openbare voertuie mag net tussen 05:00 en 09:00 en 16:00 en 20:00 operate. “Hulle moet ook seker maak dat die vervoerkapasiteit in die taxi nie 50% oorskry nie. “Daar is steeds taxi’s en Avanzas wat teenstrydig met die regulasies handel. Ons wil dié mense waarsku dat ons die regulasies streng gaan toepas.” Die afgelope week was daar heelwat minder verkeer op die paaie, minder ongelukke en minder dronkbestuurders. Elke naweek is daar talle mense wat in ongelukke sterf en mense wat weens dronkbestuur in hegtenis geneem word. Maar nou, tydens die drie weke lange lockdown in Suid-Afrika, het die verkeer natuurlik sommer baie verminder. “Daar is minder ongelukke. In die naweek van 20, 21 en 22 Maart is net een dronkbestuurder gearresteer en net twee mense het in ongelukke gesterf. “Wanneer ons padblokkades opstel, is daar ook baie minder karre.” Africa sê dit beteken nie verkeersbeamptes gaan minder op die paaie wees nie. “Die president het gesê die verkeersdepartement is sleutelpersoneel en ons werk gaan soos gewoonlik voort.”