SUID-AFRIKA se vrouekrieketspan is deur na die halfeindstryd van die T20 Wêreldbeker-toernooi. Dit volg nadat die Proteas Pakistan gister in Sydney met 17 lopies geklop het. ’n Skitterende beurt van 53 lopies deur Laura Wolvaardt (20), en gedissiplineerde boul- en veldwerk het die Proteas in staat gestel om deur dring. Dané van Niekerk het die loot gewen, maar sy en Lizelle Lee was albei terug op die pawiljoen met SA se telling op 17/2. Marizanne Kapp (31) en Mignon du Preez (17) het die kastaiings egter uit die vuur gekrap. Wolvaardt het die grens daarna aan die einde van die beurt met reëlmaat gevind. Sy het uiteindelik net 36 balle vir haar onoorwonne 53 getrotseer en het 8 viere geslaan om haar span tot ’n respektabele 136 te lig. Pakistan was ook vroeg in die moeilikheid op 26/3. Die haastige Shabnim Ismael (1/17) het die eerste deurbraak gemaak. Goeie veldwerk het ook meegebring dat twee van Pakistan se top-orde-kolwers uitgeloop is. Dis iets wat die afrigter, Hilton Moreeng, van oor tot oor sou laat glimlag het. Nonkululeku Mlaba (1/21) en Van Niekerk (1/17) was die ander boulers wat beïndruk het. Pakistan het nooit gelyk asof hy sou wen nie en het tot 119/5 in sy 20 boulbeurte gestrompel. Die Proteas het tot dusver alles voor hulle platgevee. Hulle het Engeland, Thailand en nou ook Pakistan van die veld af gespeel. Hulle speel Dinsdag teen die Wes-Indiese Eilande in hulle laaste groepwedstryd, maar is reeds deur na die semi’s. Wolvaardt, ’n Kapenaar, is welverdiend as speler van die wedstryd aangewys.