DIE grootste en bekendste van tennis se vier Grand Slams, Wimbledon, sal na bewering nie dié jaar plaasvind nie. Dirk Hordorff, visepresident van Duitsland se tennisfederasie, het gister aan Sky Sports onthul dat ’n uitstel tot volgende jaar môre aangekondig sal word. Spoedvergadering Die All England Lawn Tennis and Croquet Club, organiseerders van Wimbledon, het reeds laas week aangekondig dat hy wil voorkom dat ’n tennistoernooi sonder toeskouers aan te bied. Dié jaar se Wimbledon is veronderstel om op 29 Junie te begin. Volgens Hordorff, wat op die ATP en WTA se rade dien, word daar môre ’n spoedvergadering gehou deur die organiseerders van Wimbledon. Daar sal dan oor dié jaar se Wimbledon besluit word. “Dit is onrealisties om enige gedagtes van ’n aanbieding te oorweeg. Die travel restric­tions maak dit ondenkbaar om te dink dat so baie mense na ’n toernooi sal wil reis.” Aangebied Daar was aanvanklik ’n plan om die toernooi eers later in die Europese somer te hou, maar dit reën gewoonlik baie teen daai tyd in Engeland. Intussen lyk dit asof die Franse Ope se organiseerders dik hou om dié Grand Slam in September aan te bied. Dit sou in Mei aangebied word. Die Franse Tennisfederasie moes al baie kritiek opvreet oor dié besluit – die nuwe datum bots met verskeie ander toernooie op die ATP en WTA se kalender. Wag Hordorff meen egter dit is net ’n kwessie van tyd voordat die Franse Ope se organiseerders sal besef hulle moet eerder dié toernooi kanselleer en ook soos Wimbledon eers tot volgende jaar wag.