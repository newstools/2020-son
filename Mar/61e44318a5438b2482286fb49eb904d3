DIT is nie in klip gegiet dat die Springbokke in Julie hulle eerste toetse as Wêreldkampioene sal speel nie. Die Bokke is veronderstel om dan gasheer vir Skotland en Georgië te speel, maar die reekse is nou in die weegskaal weens die verspreiding van die gevaarlike corona-virus. ’n Internasionale driehoekige reeks wat in April in Stellenbosch tussen die o. 20-spanne van Suid-Afrika, Georgië en Argentinië sou plaasvind is reeds weens Covid-19 gekanselleer. Die Bokke se WB-trofee-toer is ook kortgeknip nadat onder andere Siya Kolisi en Bongi Mbonambi verlede week dele van die Oos-Kaap besoek het om die groot koppie af te show. SA Rugby het in ’n verklaring laat weet dat besluite oor die Julie-toere en SuperSport Rugby Challenge later geneem sal word. Dié provinsiale kompetisie is veronderstel om einde April tesame met die Gold Cup, die nasionale klubrugby-kompetisie, af te skop. ’n Mens kan egter aanneem dat dié toernooie en toere heel waarskynlik uit- of afgestel sal word. “Dis van primêre belang dat ons die gesondheid van spelers, ondersteuners en werknemers verseker, asook dat rugby sy deel doen om die pandemie te bestry,” het Jurie Roux, CEO van SA Rugby gesê. “Ons gesels voortdurend met statutêre gesondheids- en regeringsowerhede en sal by hulle aanbevelings hou.” Teleurgesteld Die Superrugby- en Pro-14-kompetisie is reeds weens die corona-virus tot ’n halt gebring. Andy Marinos, Sanzaar se uitvoerende hoof, sê: “Ons is uiters teleurgesteld vir die spelers, ondersteuners, uitsaaiers en ons vennote, maar gegewe die kompetisie-strukture se kompleksiteit en die geografiese dele wat ons dek, het ons geen ander keuse nie.” Sanzaar sê hy sal na alternatiewe planne kyk van moontlike datums om die Super-reeks te laat voortgaan.