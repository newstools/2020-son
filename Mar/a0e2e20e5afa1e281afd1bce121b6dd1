NÁ MEER as ’n jaar sit ’n vrou sonder haar deposito en die beplande huis waarna sy so uitgesien het. Dít omdat ’n man volgens haar met die deposito verdwyn het. Son se journo het die man, Gerrit Smith, onlangs in Brackenfell opgespoor. Hy is die eienaar van NTN Construction. ’n Kaapse maatskappy het in die sosiale media geadverteer hy kan wendy- en Nutec-huise oprig. Nelson se dogter het die advertensie in Februarie 2019 gesien en Smith gekontak. Sy vertel: “Hy het na my huis gekom. Ons het die transaksie bespreek. Die koste was R200 000. “Dit sou ’n tweeslaapkamerwoning van 70 m2 wees. Blikkantien “Die deposito is R95 000, maar hy het verstaan toe ek aandui ek het net R80 000. My een seun was nie happy dat ek dié geld moes gee nie.” Volgens Nelson het Smith haar seun die volgende dag aanhoudend gebel en hom “oortuig”. Hy het toe die R80 000 in Smith se rekening gaan deponeer. Dit was die laaste sien van die blikkantien. Nelson het in die Kaap ’n saak gemaak, maar Smith het intussen na die Springbok-area beweeg. Nelson is toe aangeraai om die saak liewer dáár te maak. Later het Nelson die invorderingsagentskap Astra Brokers gekry om haar geld terug te kry. Luidens dokumente in Son op Sondag se besit het Smith in September ooreengekom om R5 000 per maand aan Nelson te betaal. Hennie le Roux het hom toe nog verteenwoordig. Omdat Smith nooit die ooreenkoms nagekom het nie, het Le Roux hom aan die saak onttrek. Hy het in ’n brief aan Nelson geskryf: “(Ons) gaan geen verdere regsdienste aan mnr. Smith verleen nie. Dit staan u vry om verdere regstappe teen hom en sy besigheid, hetsy sivielregtelik of strafregtelik, te doen.” Erken Son op Sondag het Smith intussen opgespoor by Rooiwal, waar hy by Namaqua Legal Diamonds werk. Ons het vertroulik verneem dis sy myn. Smith sê dit is nie. Hy het wel erken ’n ander kliënt het hom al oor ’n soortgelyke geld-issue in die koerant gesit. Smith het ons drie weke aan ’n lyntjie gehou oor Nelson se geld. Eers het hy gesê hy sal sekere docs sou voorlê. Toe het hy twee keer nie sy afspraak met Son op Sondag se journo nagekom nie. Ook sou hy sy kastige prokureur se kontaknommer verskaf. Laastens het hy gesê: “Nee, maat, ek dink jy verstaan nie wat sy aan my gedoen het nie. Ek mag niks sê nie, want my prokureur het gesê dit verswak net my saak.” Nelson het benadruk sy soek haar geld: “Dis nie ’n grap omR80 000 so te verloor nie.”