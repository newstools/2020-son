JULLE móét luister na Reggie Peace se nuwe single, “Move”! Dié kunstenaar vertel hoe hierdie liedjie hom uit ’n donker put gered het. “Die jaar 2018 was een van die donkerste jare van my lewe. Ek het begin twyfel of ek in dié bedryf moet wees. ‘Move’ is geskryf om myself en ander te motiveer om nie moed op te gee nie en jou passie en talent uit te leef.” “Move” kombineer moderne pop met interessante funk-elemente. Dis deur Calvin “DJ Darkness” Botha vervaardig. Dit is die sewende oorspronklike enkelsnit uit Reggie se eie pen. Sy vorige uitreikings, “Frequency”, “Do It – Peacemaker”, “Hoekom?”, “Kos Op die Tafel (KODT)”, “All That Matters” en “Better” is almal lekker hits. “Om op my eie ritme en pas te dans maak my die gelukkigste ou op aarde, want ek hoef nie myself te vergelyk met ander nie. “Die liedjie het ’n positiewe boodskap en ’n lekker ritme waarop almal kan dans. Gehore van alle ouderdomme sal dit geniet,” vertel hy. ’n Musiekvideo van die treffer sal ook binnekort op die kassie te sien wees. “DJ Darkness, die vervaardiger van die liedjie, is blind. “In die musiekvideo sien ons hoe hy die ritme versprei na almal. Die musiek bring almal saam, maar almal dans hulle eie dans,” verklap die musikant. Reggie Peace, oftewel Reginald Hufkie, is ’n gewilde Suid-Afrikaanse akteur, musikant, draaiboek- en liedjieskrywer. Hy werk al sedert 2011 in die vermaaklikheidsbedryf en het in 2019 begin naam maak met prominente rolle in die Silwerskerm-bekroonde kortfilm Cowboy Dan (2018). Hy is ook te sien as Luke in Generations: The Legacy, Zebulon in Die Spreeus en Spanner in Huis Lelieveld. Dit was ook die jaar waarin sy solo-musiekloopbaan begin vlam gevat het. Die veelsydige vermaaklikheidster se liedjie “In die Vlei” is boonop gekies as temaliedjie vir een van die komende reekse van Arendsvlei. Reggie Peace beskryf homself as ’n rustige en nederige mens wat baie oop is vir mense en hulle stories en daarvan hou om by die huis te ontspan wanneer hy die kans kry. Volgens hom put hy baie van sy inspirasie uit persoonlike ervaring. Hy meen hy kan ’n karakter die beste vertolk as hy die karakter se omstandighede met sy eie kan vergelyk. Musiek was nog altyd deel van wie hy is en dié kunstenaar sien uit daarna om meer van homself met die land te deel. Met “Move” oortref hy nie net hierdie doelwit nie, maar hy kry dit terselfdertyd ook reg om hoop te bring na elkeen wat hard werk om hulle eie regmatige plek in die samelewing te vind.