STARDRIFT het hom op die perfekte manier reggeruk nadat dié North­ern Areas-sokkerklub in sy eie toernooi geklop is. Hy is Sondag as die North­ern Area-streek se Mayoral Cup-kampioen gekroon. Stardrift moes hard veg vir sy sege oor West Lake in die eindstryd. Dié wedstryd was gelykop (1-1) ná toegelate speeltyd en moes met strafskoppe beslis word. Met die strafskoppe wat na sudden death beweeg het, het Stardrift koelkop gebly en 12-11 geseëvier. Stardrift se afrigter, David Norman, sê: “Ons het nou al baie sokker gespeel die afgelope twee weke. “Ek kon sien die spelers het begin moeg raak, veral teen Fairview Rovers reeds in die kwarteindronde, waar ons van 0-3 moes terugveg. “Ons het die regte woorde met die spelers gedeel en dit het ons deurgetrek. “Die strafskoppe het my ook gewys watse karakter die spelers het en ek is trots daarop.” Stardrift sit egter met ’n probleem so kort voor sy span se deelname aan die regional finals van die Mayoral Cup. Norman sê: “Ons het ons goalie verloor. Hy het sy arm gebreek en met ’n squad van net 16 spelers is dit nogal ’n probleem.” Rus Hy noem hulle het wel ’n ander goalie uitgesonder, maar sal steeds deurdruk om hulle bes te doen in dié naweek se regionals in die Gelvandale Stadium. Norman sê: “Ek wens ons kon die spelers laat rus, maar ons moet al weer gereed maak vir die regionals. “Dit gaan weer moeilik wees, maar as my span speel soos hy die afgelope twee weke gespeel het, is ek vol vertroue dat ons sukses kan verseker.”