IS DIE Blou Bulle besig om agter Pote Human se rug te konkel? Dís die vraag op die lippe van talle fans nadat die voormalige Springbokafrigter Jake White gister op Loftus Vers­feld agter geslote deure met die unie se groot indoenas vergader het. White is volgens die Blou Bulle Maatskappy een van die kandidate wat geoormerk is om Alan Zondagh as direkteur van rugby op te volg. Die uitvoerende hoof, Alfons Meyer, sê die doel van die vergadering is om uit te vind waar hy in sy loopbaan is en watter visie hy vir die Blou Bulle kan hê. Fans byt maar swaar hieraan. Volgens Netwerk24 sê ’n lid van die Bulls se toerspan ’n mens sou dink dat Pote as hoofafrigter in die saak geken sou word. “Dit kan nie vir Pote lekker wees om die stories oor Jake in die koerant te lees nie.” Dis uiteraard teleurstellend dat Human nie oor die jongste verwikkeling ingelig is nie. Dit kan beslis tot ’n vertrouensbreuk lei. Luidens die berig word White se onderhoud deur sommige beskou as ’n mosie van wantroue in Human, gegewe die Bulls se gesukkel in Superrugby tot dusver. Die jongste verwikkeling kan meebring dat Human onseker en met ’n negatiewe houding op die vliegtuig klim vir hulle toer.