ATALANTA het sy Cham­pions League-skoksege oor Valencia opgedra aan “ ’n gebied wat baie ly” weens die corona-virus. Atalanta is gevestig in Bergamo, in die streek Lombardye in die noorde van Italië. Dis die gebied wat die ergste getref is in die land. Italië het Maandag noodmaatreëls teen die corona-virus-epidemie ingestel – insluitend reisbeperkings en ’n verbod op openbare byeenkomste. Gian Piero Gasperini (bestuurder) se span het sy oorwinning met 4-1 in die eerste been oor Valencia opgevolg met ’n sege van 4-3 in die tweede been Dinsdag in Spanje. Partytjie “Ons is baie bly oor wat dié uitslag verteenwoordig,” het Gasperini gesê nadat hulle Valencia oor twee bene met 8-4 verslaan het. “Ons beoog om in Junie ’n groot partytjie te hou hiervoor. Ek is oortuig daarvan dat ons dié gevaar (corona-virus) sal klop.” Italië het tot dusver meer as 10,000 geregistreede gevalle van Covid-19. Dis die ergste geraakte land naas China – die land waar die virus begin het. “Ons is bewus daarvan dat baie van die mense ons van hulle huise ondersteun het,” het Gasperini gesê. “Dié is vir die mense van Bergamo. Ons het baie boodskappe ontvang van die direkteur van Bergamo se hospitaal.” – AP