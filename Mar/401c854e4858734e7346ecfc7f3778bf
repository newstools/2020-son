MANCHESTER United kan weer begin droom van die Champions League as hy dit regkry om die Europa League te wen. Dit lyk asof die Red Devils ’n maklike stryd het nadat hy geloot is om in die Europa League se ronde van 16 spanne teen die Oostenrykse klub Lask te speel, terwyl Wolves in Vrydag se trekking in Nyon teen Olympiakos geloot is. Olympiakos het Donderdag die ander Engelse Premierliga-deelnemer aan dié toernooi, Arsenal, uitgeboender. United, wat die trofee in 2017 gelig het, is een van ses voor­malige kampioene wat in die kompetisie oor is. Die Oostenrykse ligavoorloper, Lask, het die afgelope seisoen sy debuut in die Europa League gemaak en in die laaste 32 ’n algehele oorwinning van 3-1 oor twee bene oor die Nederlandse span AZ Alkmaar behaal. Finalis Wolves het vir die eerste keer sedert die eindstryd in die Uefa-beker in 1971-’72 die ronde van 16 van ’n groot Europese kompetisie gehaal nadat hulle die Spaanse span Espanyol geklop het. Die span van Nuno Espírito Santo sal ’n onvoorspelbare Olympiakos-span aanvat. Dié Griekse klub het gewys hy kan nie onderskat word nie deur laas jaar se finalis, die Gunners, met 2-1 te klop. Steven Gerrard se Rangers, die finalis in 2008, kom te staan teen Bayer Leverkusen. Inter Milan is geloot teen die La Liga-span Getafe. Die wedstryde van die Europa League se ronde-van-16-spanne is: Istanbul Basaksehir­ t Copenhagen; Olympiakos t Wolves; Rangers t Bayer Leverkusen; VfL Wolfsburg t Shakhtar Donetsk; Inter Milan t Getafe; Sevilla t AS Roma; Eintracht Frankfurt t Basel; Lask t Manchester United.