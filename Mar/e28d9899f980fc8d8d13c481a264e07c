DIE Stormers sal vir die volgende twee weke ’n donkerbril en keps moet dra. Só het John Dobson, afrigter van die Stormers, Saterdag ná sy span se skoknederlaag met 33-14 teen die Blues op Nuweland gesê. Die span van Auckland het met ’n briljante vertoning vorendag gekom. Daarmee het hulle die wen-momentum gestuit van die Stormers, wat tot dié naweek onoorwonne was. Die Kapenaars het volgende week ’n loslootjie voordat hulle die Sharks op Kingspark aandurf. Die Sharks het die Reds Saterdag in Brisbane met 33-23 ore aangesit. Die Blues het die tuisspan se vaste fasette ontwrig en die aanval heeltemal oorheers. Die Stormers het ook ’n allemintige 35 tackles gemis. Dobson bestempel sy span se nederlaag as ’n wake-up call. Hy sê: “Ek dink die Blues was puik. Hulle het vroeg met ’n helse fisieke aanslag gekom. “Ons was nie opgewasse vir die fight nie. Hulle het verdien om te wen. Ek is baie teleurgesteld in ons vertoning. “Ons het eenvoudig net nie hard genoeg gewerk nie. Ons het te veel tackles gemis en hulle baie ruimte op die aanval gegee. “Dit is ’n groot wake-up call. Dit maak die game teen die Sharks massief. Ons is baie teleurgesteld.” Steven Kitshoff, die Stormers se kaptein, sê hulle warm up voor die game was nie goed nie. Agtervoet Kitshoff sê: “Ons was lusteloos en het ’n paar foute gemaak. Dis iets waarna ons sal moet kyk. “Die Blues het hongerder as ons uitgedraf. “Dit het ons op die agtervoet geplaas en ons het geen antwoord daarvoor gehad nie. Die manne se koppe het met die rustyd gehang en hulle was platgeslaan. “Ons kon daarna nie terugkom nie.”