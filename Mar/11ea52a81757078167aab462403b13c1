BASTA met die corona-virus. Kevin Lerena boks op 30 Mei in Oslo. Golden Gloves Promosies het gister verras deur ’n wêreld­titelgeveg op 30 Mei in Noorweë vir Lerena bekend te maak. Terwyl die hele wêreld steier onder die gevreesde Covid-19, moet Lerena sy IBO-tussengewigtitel teen Kai Robin Havnaa gaan verdedig. Dit sal die sewende keer wees dat die Suid-Afrikaner sy titel op die spel plaas. Die geveg gaan uiteraard deur die virus bepaal word. As dit teen dán nog nie uitgewoed is nie, sal die geveg waarskynlik na ’n latere datum uitgestel word. Verloor Die promotor Rodney Berman is egter vol vertroue dat die situasie teen einde Mei onder beheer sal wees. Havnaa is ná 16 beroepsgevegte onoorwonne en het 13 daarvan met uitklophoue gewen. Lerena het net een van sy 26 kragmetings verloor. Lerena het vroeg in Februarie sy titel behou toe hy die klipharde Duitser Firat Arslan in Göppingen, Duitsland, met ’n TKO verslaan het. Die geveg in Noorweë is dalk Lerena se laaste tree in sy poging om die wêreldtitels te verenig.