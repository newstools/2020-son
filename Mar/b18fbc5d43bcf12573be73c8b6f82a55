CRYSTAL Palace se come­­back in die tweede helfte nadat hy in die rustyd met 0-1 agter was, het hom ’n derde plek op die Safa Cape Town Derde Liga-punteleer besorg. Dié Manenberg-elftal het Matroosfontein FC Saterdag op die Greens Sportterrein met 2-1 geklop. Voorsprong Die sege beteken Goodwin Lewis (afrigter) se Palace-span spog nou met 31 punte ná 17 wedstryde – dieselfde liga-punte en getal wedstryde as Hanover Park FC en Greenwood Athletic. Brasse Vannie Park (Hanover) is eerste vanweë ’n beter doeleverskil, met Greenwood tweede. Matroos het in die eerste helfte die oorhand gehad en het danksy Leighton Kennedy ’n voorsprong van 1-0 in die rustyd geniet. Lewis se Palace-span het egter die wedstryd op sy rug gedraai met die kaptein, Craig Jones, en Donovan Titus wat hulle stempel op die wedstryd afgedruk het. Palace het toe deur Allister Charles en Nathan Williams goed afgerond om twee doele in die doelhok te sit. “Dit was nie juis ’n easy game nie. Ons moes soms goed defend. Gelukkig vir ons het ons ’n comeback gemaak en twee goals gescore om die wedstryd te wen,” het Jones ná die wedstryd gesê. Intussen het Greenwood Athletic in ’n tuiswedstryd in Steenberg teen Hanover Park FC met 2-1 geseëvier om sy liga-aspirasies lewendig te hou. Silver Spurs (28 punte) het Woodlands United (29 punte) in Mitchells Plain met 3-1 geklop. In die naweek se ander wedstryde elders op die Kaapse Vlakte het Bluegum United met 2-1 oor Rebels FC geseëvier. Cape Umoya United het in Belhar met 1-3 teen Bellstar United verloor, terwyl Cape Town City met 3-1 oor Ocean View FC koning gekraai het.