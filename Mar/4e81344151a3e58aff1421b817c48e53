MOENIE vir Deontay Wilder afskryf nie. Dié waarskuwing kom van Mike Tyson. Hy verwys na die derde kragmeting tussen die Amerikaner en Tyson Fury in Oktober. Dae voor die tweede geveg, wat Fury verlede maand met ’n TKO in Las Vegas gewen het, het Tyson gesê Fury dra sy naam en daarom hoop hy die groot Brit sal die nuwe WBC-kampioen wees. Fury het die Amerikaner van die een hoekpaal na die ander geslaan en hom drie keer op die krytvloer laat beland voordat die afrigter Mark Breland in die sewende ronde maar die handdoek ingegooi het. Nou dink Tyson anders. Hy het op Instagram Live gesê as Wilder sy kop behoorlik regkry en daarop uit is om die rematch te wen, kan hy suksesvol wees. Selfvertroue “Luister, Wilder het laas maand nie dieselfde fight gefight as met hulle eerste kragmeting in 2018 nie. “Toe het hy met groot selfvertroue geboks, soos iemand wat geweet het hy kan die fight wen. “Laas maand het hy nie lus gelyk vir die fight nie. “Hy het ook geen lewe in hom gehad nie. Wilder was beslis nie dieselfde bokser as met die eerste fight nie. “Ek glo Wilder kan die rematch wen. Ja, natuurlik het hy ’n kans. “Alles hang af van hoe honger hy is om die titel terug te wen,” dink Tyson.