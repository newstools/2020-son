WEZIWE Tikana-Gxothiwe, Oos-Kaapse LUR vir veiligheid en vervoer, het die lewenslange vonnis verwelkom van twee moordenaars wat ook aan ander ernstige misdade skuldig is. Mpho Lehula en Olwe­thu Sokoti het Vrydag in die hof in Ntabankulu hulle lot gehoor nadat hulle skuldig bevind is op 12 aanklagte. Die aanklagte waarvoor hulle gaan mang, is onder meer moord, talle klagte van gewapende roof en verskeie klagte van verkragting. Hulle spoor van misdaad strek vanaf 2016. Die cops het hulle spoor gevolg nadat hulle gevlug het. Die twee is onderskeidelik in die Vrystaat en KwaZulu-Natal aangekeer. Lehuma en Sokoti het tydens hulle orgies van misdaad elke keer balaklawas gedra. So het hulle by die eienares van ’n huis in Mount Fletcher ingebreek en haar doodgeskiet in die teenwoordigheid van twee 16-jariges wat daar gebly het. Hierdie twee meisies is albei verkrag en hulle selfone is gesteel. Drie dae later het die twee booswigte gewapen met messe by ’n woonstel ingebreek waar drie skoolmeisies geslaap het. Een van die meisies is gelem en die ander twee is verkrag. Tikana-Gxothiwe sê die straf moet ’n sterk boodskap uitstuur dat sulke misdade nie geduld sal word nie. Sy het die polisie geloof vir hulle deeglike werk om die twee aan die kaak te stel. Twee vuurwapens en vyf selfone is in die ondersoek gekonfiskeer.