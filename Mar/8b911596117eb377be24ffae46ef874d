DIE Wes-Kaapse direkteur van openbare vervolging, Rodney de Kock, is nou die waarnemende adjunkdirekteur van nasionale vervolging. Bulelwa Makeke, woordvoerder vir die nasionale vervolgingsgesag, het die nuus aan News24 bevestig. Makeke sê De Kock het reeds met sy pligte in sy nuwe job begin. Die afgedankte Nomgcobo Jiba het voorheen dié amp beklee. Jiba is deur pres. Cyril Ramaphosa afgedank nadat 'n ondersoek bevind het sy is nie geskik om die amp te beklee nie. Nicolette Bell, 'n senior staatsaanklaer, gaan nou in die tussentyd waarneem as die Wes-Kaapse direkteur van openbare vervolging. - News24