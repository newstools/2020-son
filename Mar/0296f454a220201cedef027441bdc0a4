SLANGRIVIER. – Die lang gewag vir hulle transportaktes as bewys van eienaarskap is uiteindelik verby vir 143 begunstigdes van die Asla Park-behuisingskema in dié dorp. Nagenoeg 135 van dié begunstigdes het verlede Vrydagoggend hulle transportaktes in ontvangs geneem. Die groep is tydens die verrig­tinge in die plaaslike gemeenskapsaal deur Tertius Simmers, Wes-Kaapse minister vir menslike nedersettings, toegespreek voordat die titelaktes aan hulle oorhandig is. Die verrigtinge is ook deur raadslede van die Hessequa Munisipaliteit bygewoon. Gerald Boezak, wyksraadslid, rdl. Margaret Jakobs, rdl. Annemarie Joubert, rdl. Ben Smith en rdl. Thinus van den Berg was almal teenwoordig. Jakobs het Simmers aan die gehoor voorgestel en ook ’n kort oorsig oor sy loopbaan tot dusver gegee. Tydens die oorsig het sy hulle daarop gewys dat hoewel Simmers nog redelik jonk is, doen hy sy werk met passie. “Dié Ben 10 van ons laat nie gras onder sy voete groei nie; alles wat hy aanpak, pak hy met oorgawe aan.” Simmers het die gehoor daarop attent gemaak dat hy ook in ’n landelike gebied grootgeword het en dat hy hulle omstandighede verstaan. Hy het dit ook aan hulle duidelik gemaak dat hulle transportaktes as ’n middel uit armoede gebruik kan word. “Pas dit op, moet nie dat dit in die verkeerde hande beland nie,” gee hy passievol raad. Roy Stewart, direkteur van grond en bates by die munisipaliteit, het die gehoor ingelig oor hoe waardevol hulle eiendomme is en dat hulle hulle titelaktes soos goud moet bewaar. “Ons wil nie hoor julle het julle eiendomme/huise vir ’n appel en ei verkoop nie,” maan Stewart. Verder het Stewart die huiseienaars ook ingelig oor die belangrikheid van ’n testament. Chris Onrust, direkteur van gemeenskapsdienste by die Hessequa Munisipaliteit, en Hermanus “HP” Michaels, plaaslike behuisingsbeampte, en hulle span het die provinsiale personeel bygestaan met die uitdeel van die titelaktes.