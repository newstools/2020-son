MEDICLINIC in die Paarl het bevestig dat 'n pasiënt by hul noodsentrum oor die naweek positief getoets het vir coronavirus. Tertia Kruger, kommunikasiebestuurder van MediClinic, het aan Paarl Post gesê die pasiënt is nie in die hospitaal opgeneem nie, maar huis toe gestuur om hom in self-isolasie te plaas. "Die hospitaal, in samewerking met die departement van gesondheid, volg op met almal wat in kontak met die pasiënt was," sê Kruger. Kruger moedig mense met simptome en die wat dink dat hulle in aanraking met die virus gekom het, aan om hul dokters te bel. Pres. Cyril Ramaphosa het intussen Sondag die coronavirus, Covid-19, tot nasionale ramp verklaar. Ramaphosa het ook 'n reisverbod vir hoë-risiko lande ingestel. Die aantal gevalle van Covid-19 in die land het intussen tot 61 gestyg.  