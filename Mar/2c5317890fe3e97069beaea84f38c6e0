DIE League en Knockout Cup double is op die spel – veral vir Lavender Hill en Westridge Yankees wanneer dié twee spanne mekaar in die naweek se Superliga-kompetisie van die Cape Town Softball Association aandurf. Hulle pak mekaar Saterdag in die Turfhall Stadium in ’n stryd om die kampioenskap. Lavender Hill en Yankees het hulle lojale ondersteuners albei met warm harte huis toe gestuur toe hulle in die seisoen se wedstryde hulle teenstanders die een ná die ander oordonder het. Daarby het Marlene Petersen (afrigter) se Lavender Hill-span uithalerspel ge­lewer en met puik gooiwerk én kolfwerk geskitter. Dis juis vanweë dié puik vertonings dat Lavender Hill en Westridge Yankees ná 17 kragmetings elk gelykop met 42 ligapunte op die log geëindig het. Dis sluit 14 oorwinnings en 3 nederlae in. Saterdag word die laaste wedstryd in die Superliga-kompetisie met sy sewe spanne gespeel. Dit sal oor drie rondes beslis word. Dit sal interessant wees om te sien of Yankees hulle liga-titel suksesvol kan verdedig. Behartig Met dít in gedagte sak die gordyn op die sagtebal-seisoen Sondag wanneer die KO Cup-eindstryde plaasvind. Weereens is dit Westridge Yankees teen Lavender Hill wat mekaar 14:00 gaan aandurf. Chesterney Fortune sal nietemin vir Lavender Hill die gooiwerk behartig. Grivonne Rhoda sal ook as die nr. 2-gooier diens lewer. Fortune en Rhoda sal op hulle beste moet wees om Yankees se puik en classy kolwers – Nicole Williams, Fayruz Beyers, Candice Bull en Nicole Kannemeyer – in toom te hou. Vir Yankees sal onder andere Megan Cable­ op die gooiersplaat aan die stuur van sake wees. Hulle hou natuurlik die sleutel tot sukses. Lavender Hill het in sy onlangse wedstryde met die kolf uitgeblink en alle oë sal op Antonia de Bruyn, Erin Peters, Miché Hendricks, Jadine­ Davids en Tamryn Daniels gevestig wees. Intussen sal die mans se Major League-spanne West­ridge Yankees en Hamilton’s Green mekaar 16:00 die stryd aansê vir die KO Cup-titel.