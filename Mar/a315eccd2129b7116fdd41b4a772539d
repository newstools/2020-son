“AL WOU ons die staat gesue het, waar sal ons die geld kry om dit te doen? “Dit was iets wat nog nooit oor my gedagtes gegaan nie.” Die mamma van Tazne van Wyk, Carmen, het gevra dat mense hulle tyd respekteer en toelaat dat haar dogter in vrede rus. Carmen het met Son gepraat en vertel dat hulle familie nog probeer om oor die verlies van hulle pragpoppie te kom. Die mamma was besig om kos te maak toe Son by haar huis aangekom het. Carmen sê dis die eerste keer ná die tragedie dat sy weer die krag het om te kook. “Imagine waar moet ek nog die krag kry om mense te sue, veral die staat?” Die mamma sê Tazne se sustertjie vra ook gereeld waar haar tietie is. “Dis nog baie swaar vir ons. Ek mis haar ... Óns mis haar, maar ons wil hê sy moet in vrede rus.” Carmen sê sy weet nie waar mense aan die stories kom dat hulle familie die staat wil sue nie. “Hoekom is mense so?” wou sy weet. Carmen sê klein Tazne het wêreldnuus gemaak. Hulle het twee weke na haar gesoek. Toe is sy laas maand in ’n stormwaterpyp buite Worcester gevind nadat haar vermeende moordenaar, Moyhdian Pangarker, die cops gaan wys het waar haar lyk is. Intussen vertel ’n ingeligte aan Son dat Pangarker omtrent sy mond in die mang uitspoel omdat ander inmates daar so op sy case is. Die ingeligte sê Pangarker se woorde was dat hy nie alleen in die besigheid was nie en dat drie of vier mense van die verdwyning geweet het. Die persoon voeg by dat daar geld vir Tazne op die tafel was. Pangarker sal weer op 17 April in die Good­wood Landdroshof verskyn.