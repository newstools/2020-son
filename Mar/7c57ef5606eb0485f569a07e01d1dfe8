SKADE van sowat R150 000 is aangerig toe ’n petrolbom deur die venster van ’n skoolhoof se kantoor geslinger is. Nou hanteer Gregory Prince­, hoof van Arcadia Senior Sekondêr, skoolsake vanuit ’n beknopte kamertjie by die skool totdat dinge weer uitgesorteer is. By Son se besoek gister­oggend was opruimingswerk nog aan die gang. UItasem Prince sê een van sy klaskamers word gewoonlik ná ure gebruik om kerkdienste in te hou. Hy sê omstreeks 20:40 het een van die lidmate hom uitasem gebel en gesê die kantoor is in vlamme. Die lidmaat het hom meegedeel dit lyk asof ’n petrolbom deur die venster geslinger is omdat daar ’n bottel op die vloer gelê het. Hy sê sy het hom meegedeel dat hulle kort voor die brand ’n verdagte persoon gesien weghardloop het. Prince vertel toe hy omstreeks 22:00 by die skool aankom, was die brand reeds geblus. Volgens Prince was die vlamme tot teen die plafon. Prince sê twee printers, twee fotostaatmasjiene, die interkom en skryfbehoeftes het in die slag gebly. Volgens hom is dit ook die eerste keer dat so iets sy skool tref. Hy is nou al ag jaar die hoof van Arcadia Senior Sekondêr. Prince het geen idee wie agter die brandstigting sit nie. Volgens hom was daar voor die brand ook geen dreigemente waarvan hy weet nie. Prince sê baie van die kinders was geskok toe hy hulle gisteroggend amptelik meedeel wat gebeur het. Hy sê van hulle het in die sosiale media hulle teleurstelling oor die brand uit­gespreek en hom sterkte toegewens. Volgens Prince gaan die sekerheidsmaatreëls by die skool opgeskerp word. Hy sê die petrolbomaanval het geen ontwrigting vir die leerders veroorsaak nie. Volgens hom is die gr. 12’s reeds besig om ek­samen te skryf. Hy dink dit sal seker so drie dae neem voordat hy by sy kantoor kan intrek omdat die kantoor onder meer ’n coat verf nodig het. Kol. Priscilla Naidu, ’n polisiewoordvoerder, sê Dinsdag omstreeks 20:20 was ’n security guard by Arcadia Senior Sekondêr besig met patrolliewerk toe hy glas hoor breek. Brandblusser Volgens Naidu het die security guard twee mans agternagesit wat besig was om te hardloop. Sy sê ’n petrolbom is na bewering by die skoolhoof se kantoor ingegooi. Die guard het daarin geslaag om die vlamme van buite die kantoor met ’n brandblusser te blus. Volgens Naidu is niemand nog in verband met die voorval in hegtenis geneem nie.