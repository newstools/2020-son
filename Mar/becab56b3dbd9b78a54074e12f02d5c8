CPUT se Varsity Shield-rugbyspan is by ’n kruispad. Hy is die verdedigende span in die Shield, maar hy beleef vanjaar ’n op-en-af-seisoen. Die Tekkies het tot dusver twee wedstryde gewen en twee verloor. In laas week se nederlaag teen die Madibaz moes hulle tuiswedstryd teen die Baaienaars na City Park (Athlone) verskuif word. Dis gedoen weens protesaksie deur studente op die Bellville-kampus, waar die Tekkies hulle tuiswedstryde speel. Teen druktyd was dit nog onduidelik of vandag se wedstryd teen Rhodes in Bellville beslis gaan word. Dié wedstryd gaan moontlik ook agter geslote hekke plaasvind of na die Wellington-kampus geskuif word. Volgens Butsha Mputa, die Tekkies se flank en kaptein, is dit van kardinale belang dat hulle volpunte kry uit hulle oorblywende twee wedstryde. “Ons het nog baie om voor te speel, ten spyte van die feit dat ons vanjaar nie op alle silinders vuur nie,” het hy gesê. “Ons is die verdedigende kampioen. Ons wil graag ons titel verdedig. Ons het ook nog ’n kans om promosie na die Varsity Cup te wen.” Om dit te doen, moet Mputa se span die Walter Sisulu-Universiteit (WSU) uitstof om die wedloop om die tweede plek in die Shield. Die span wat eerste eindig op die gekombineerde punteleer van 2019-’20, verkry outomaties promosie tot die Cup-kompetisie. Die span wat tweede op die punteleer eindig, sal ’n promosie-relegasie-wedstryd speel teen die span wat agste eindig (uit nege spanne) in die Cup-kompetisie. Bekostig Mputa se span is in ’n verbete stryd met die WSU gewikkel. Albei spanne het 35 punte op die gekombineerde log. CPUT is egter as gevolg van ’n beter punteverskil as die WSU tweede. Hy is net ná die Madibaz, wat reeds outomatiese kwalifisering verseker het. Die Madibaz het 46 punte en kan nie meer ingehaal word nie. Die Baaienaars kan selfs bekostig om hulle laaste twee ligawedstryde te verloor.