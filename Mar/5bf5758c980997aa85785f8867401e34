DIE dikdinge van vervoer sê jammer oor Donderdag se gemors met die treine, maar daai verskoning beteken niks vir die pendelaars nie. Fikile Mbalula, nasionale minister van vervoer, het Donderdagaand minute nadat die treine weer begin loop het, sorry gesê vir Prasa se beurtkrag. Die kragprobleme by die spoorvervoeragentskap het gekom oor Prasa nie sy Eskom-rekening betaal het nie. Hoewel die minister jammer gesê het aan die land, en veral treinpendelaars vir die probleme Donderdag, is daar nie goeie nuus vir pendelaars nie. Raymond Maseko, waarnemende streekbestuurder van Metrorail in die Wes-Kaap, sê ongelukkig sal pendelaars nie vergoed word vir die onvoorsiene uitgawes wat hulle Donderdag moes aangaan nie. Chaos “Ons refund-beleid laat dit net nie toe nie en ons sit juis met finansiële probleme. Ons sal nie pendelaars kan vergoed vir Donderdag toe die hele treindiens in die provinsie tot stilstand gekom het nie.” Sowat 289 000 pendelaars se dag is in chaos gedompel toe die treine tot stilstand geruk is. Prasa het Eskom R4 miljoen geskuld en die geld is toe skielik betaal. Mbalula sê dit het net in die Kaap gebeur ondanks dieselfde probleme in ander streke. Duisende pendelaars moes van ander vervoer gebruik maak, wat die chaos net vererger het. Dienste is toe weer vroeg Donderdagaand herstel. Die minister het dit duidelik gestel dat Prasa nie bankrot is nie. “Dis net stukkend. Die probleem sal uitgesort word. Ons is besig met ’n moderniseringsprogram om dinge weer reg te kry. Dit sal ongelukkig nie oornag gebeur nie.”