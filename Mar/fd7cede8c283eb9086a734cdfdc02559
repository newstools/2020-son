STEVE Barker, Stellenbosch FC se coach, beweer hulle loesing met 0-3 deur Maritzburg United is dalk net die wake-up call wat hulle kort. Barker het ook nie geskroom om sy span se tekortkomings uit te wys teen ’n Maritzburg-span wat borrel van selfvertroue en tans onder Eric Tinkler nie ’n voet verkeerd kan sit nie. Stellies het op sy beurt nie eintlik opgedaag nie. Passief Dit lyk asof die span se blaaskans van 10 dae teen hom gewerk het. “Ons was net te passief en het hulle nie vinnig en gou genoeg toegemaak nie,” kla Barker. “Hulle was skerper en het baie probleme vir ons geskep, veral op die transi­tion.” Barker meen Maritzburg is die welverdiende wenner en sy span het ’n sokkerles gekry by ’n span wat “skerper en meer klinies” was voor die doelhok. “Hulle het ook beter gespeel in die laaste derde van die veld,” voeg Barker by. “Soms het jy ’n wake-up call nodig om jou te laat wakker skrik. “Ons sal nou teruggaan en besin. Ons sal teruggaan en weer hard aan die werk spring om sake reg te stel. “Ons het nog sewe wedstryde oor in die liga en daar is nog werk wat voorlê,” erken Barker. Tinkler het op sy beurt gesê hulle het Stellenbosch oorheers en moes reeds teen die rustyd met 2-0 voorgeloop het. “Ek dink Richard Ofori se twee saves was deurslag­gewend. Dit kon hulle teruggebring het in die wedstryd,” meen Tinkler. “Maar op die aanval was ons op dreef en ons beweging en kombinasiespel was uitstekend. “Ons was ’n bedreiging elke keer wanneer ons in besit van die bal was en aangeval het. “Ons kon selfs vyf of ses doele gekry het,” voeg Tinkler by.