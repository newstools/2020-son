WIE gaan vir vier weke na my kinders kyk? Dis die vraag op duisende, selfs miljoene, ouers se lippe nadat skole, dagsorgsentrums en kleuterskole se deure gister toegemaak is. Dit volg ná ’n nasionale aankondiging van die regering as ’n voorsorgmaatreël om die corona-virus te probeer keer. Die provinsiale departement van maatskaplike dienste het Maandag by die na­sionale plan ingeval en die dagsorgsentrums per brief ingelig dat ook hulle vir eers moet sluit. Die nuus het werkende ma’s en pa’s onkant gevang. Kagiso Pienaar is een van die daddy’s met twee kinders in dagsorg. “Ek weet nie eens wat ek met my kinders gaan doen nie. Ek kan nie my kinders net by enigeen los in dié scary tye wat ontvoering en verkragting van kinders daagliks gebeur nie. Met verlofdae kan ons net só lank by die huis bly.” Pienaar sê hy het nie ouers en grootouers op bystand nie. Rista Smiles, ’n enkelma van Delft, sê dit lyk nie of die mense in beheer gedink het oor wat van hulle kinders moet word nie. “As ons ten minste ook gesinsverlof kan kry, kan ons self na ons kinders kyk. Hoe moet ons werk as ons nie weet of ons kids veilig is nie?” ’n Eienaar van ’n kleuterskool in die noordelike voorstede sê sy voel so jammer vir die ouers wat nie ander planne kan maak nie. “Ek wens ek kon hulle nog help. Die meeste van ons het nie eens 100 kinders in die crèche nie. “Maar ons kan nie die ouers help nie, want ons kan gefine word as die inspekteurs om kom en kinders op die perseel vind.” Bestry Lora van Rooi, voorsitter van Delft se Early Childhood Development-forum, sê hulle het simpatie met ouers. “Dis egter crucial vir die hele land en as ons kan help om die virus te bestry, moet ons ons kant bring,” sê sy. Volgens Esther Lewis van maatskaplike dienste moet die crèches en ouers self ooreenkom oor betalings. Hierdie besluite word deur ECD’s en Partial Care Centres gemaak – by hulle bestuurkomitees of rade. Die departement kan nie tussenbeide tree wat fooistrukture betref nie. Mense van oral oor die wêreld wou graag voordat die verbod op internasionale travel inskop, uit die land kom. Aan die ander kant van die spektrum het Suid-Afrikaners hulle reise kortgeknip om net by die huis uit te kom voordat hulle ook nie weer in die land kan kom nie. Toe Son op die lughawe was, was daar maar bra min reisigers wat gesigmaskers gedra het. Die werkers daar het wel maskers gedra. Hulle het ook handskoene gedra.