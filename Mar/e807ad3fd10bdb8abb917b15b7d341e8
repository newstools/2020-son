PAARL. – Inwoners van Chicago hier sê beter dienslewering kon die dood voorkom het van drie jong vroue wat in ’n brand verkool het. Twee susters, Sunette (25) en Simone Williams (23), sowel as hulle vriendin Bonita Philander (30) het Maandag vroegoggend weens brandwonde gesterf. Die voorval het omstreeks 03:00 naby die Rietbok-woonstelle plaasgevind toe die shacks naby dié flats vlam gevat het. Altesaam vyf strukture is tot teen die grond afgebrand. Sunette en Simone, ma’s van twee kinders elk, is op die toneel dood nadat ’n kers vermoedelik in hulle hok omgeslaan het. Bonita, ’n ma van een dogter, het later in die hospitaal beswyk. Volgens ’n ooggetuie, Wesley Jordaan (38), het Bonita probeer om Sunette se babadogtertjie, Anika (2), te beskerm toe sy sien die brand versprei vinnig. Jordaan sê: “Die brand het gou beweeg. Toe ons daar aankom, was daar niks wat ons kon doen nie. “Die plate was almal deurgebrand. “Bonita het eintlik die baby (Anika) se lewe gered, want sy het bo-op haar gelê.” Nog ’n buurman, Gino Japhtas (33), sê dit was moeilik om die brand te blus, want die krane is ver van waar die shacks is. Swak Japhtas vertel: “Die probleem is hier is nie water nie. Maar die eintlike probleem is krag. “As ons krag gehad het, dan was dit nie nodig vir kerse nie. “En ’n kers wat omgeslaan het, was die oorsaak van die brand.” Hy kla dat dienslewering in Rietbok baie swak is. Sunette en Simone se ma, Emily, sê sy is vroegoggend deur een van die bure wakker geklop. Emily (52) sê: “Iemand het geskree: ‘Here! Help! Ons brand! Help ons!’ “Toe ek hoor dit brand waar my kinders bly, het ek gou aangetrek en daarheen gehardloop. “Toe ek daar kom, toe sien ek twee lyke lê langsaan mekaar en iemand sê vir my dis hulle twee – dis Sunette en Simone. “Maar die polisie wou my nie toelaat om nader te gaan nie. “ ’n Mens kan nie die munisipaliteit vir die sterfgevalle blame nie. “Maar miskien as hulle water en krag gehad het, sou die brand nie plaasgevind het nie. “Dienslewering is baie swak hier. “Rietbok is weggegooi. Ek is baie hartseer, want ek het nie geld om my kinders te begrawe nie.” Gerald Esau, direkteur van gemeenskapsdienste by die Drakenstein Munisipaliteit, sê die munisipaliteit het kospakkies, komberse en gebottelde water verskaf aan die gesinne wat deur die tragedie getref is. “Die munisipaliteit sal ook berading aan die geaffekteerde families verskaf,” sê Esau. ’n Polisiewoordvoerder, sers. Noloyiso Rwexana, het die voorval bevestig. Volgens haar word daar geen misdaad vermoed nie.