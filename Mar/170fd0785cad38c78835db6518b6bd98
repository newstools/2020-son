SOOS die corona-doods­virus wêreldwyd amok maak, styg gevalle in Suid-Afrika skerp. Teen gisteraand was daar reeds 62 gevalle in die land aangemeld. Gauteng het die meeste met 31. Die Wes-Kaap is tans tweede met 16. KwaZulu-Natal het 12, Mpumalanga 2 en Limpopo 1. Ses nuwe gevalle in die Wes-Kaap wat aangemeld is, is almal mans. In KwaZulu-Natal is ’n vrou en haar dogtertjie die jongste gevalle wat aangemeld is. Volgens News24 het Kwazi Mshe­ngu, die LUR vir onderwys in KwaZulu-Natal, gesê die gr. R-leerder van die Laerskool Richards Bay en haar ma is positief getoets. Die kind se ma werk by ’n bank en kom in aanraking met buitelandse besoekers wat geld moet ruil. Sondag het pres. Cyril Ramaphosa ’n noodtoestand afgekondig. Hy het ook gesê skole sal môre sluit. Talle universiteite en kolleges is ook toegemaak. Tot dusver is die meeste gevalle van mense wat aangesteek is met die virus, mense wat gereis het. Wêreldwyd is 168 250 gevalle in 142 lande aangemeld en 6 501 mense het reeds gesterf. In Suid-Afrika is nog geen sterftes aangemeld nie. Versprei In China, waar die virus uitgebreek het – uitsluitende Hongkong en Macau – is 80 860 gevalle aangemeld en 3 213 mense het gesterf. Altesame 67 490 mense is genees. In talle oorsese lande het lughawens en treinstasies gedeeltelik gesluit om te keer dat die virus versprei. In Suid-Afrika maak miljoene mense van treine, taxi’s en busse gebruik en voorsorgmaatreëls word ook ingestel. Die United National Transport Union (Untu) het gesê hy steun die regering in sy poging om die virus te keer, en het sy lede aangemoedig om alle riglyne te volg. Die Passenger Rail Agency of South Africa (Prasa) het ook gesê ’n verklaring oor treinvervoer sal uitgestuur word. Riana Scott, ’n woordvoerder van Metrorail in die Wes-Kaap, het gesê dié treindiens het aanbevelings oor sy maatreëls vir Prasa gestuur oor sy werkers en pendelaars.