ONWETTIG ... Só het die openbare beskermer (OB) na die aanstelling van vyf mense in die burgemeesterskantoor van die Saldanhabaai Munisipaliteit (SBM) verwys. Son op Sondag het aanvanklik berig dat die OB die aanstellings deur burgemeester Marius Koen as “vrugteloos” beskryf het, maar Jaco Kotze, SBM-raadslid vir die Saldanhabaai Inwonersalliansie (SIA), het dit benadruk dat hierdie aanstellings eintlik deur die OB as onwettig en “null and void” beskryf is. “Die munisipaliteit het in sy antwoord tereg gesê dat daar vir hierdie poste begroot is, maar nagelaat om te sê dat dit eers in 2018 en 2019 gedoen is, terwyl dié lot reeds in 2016 aangestel is. “Die termyne van die lede het nie verval nie, juis omdat die vorige antwoorde aan my was dat die poste die volle duurte van die burgemeester se amp sal meemaak. “Hy (Koen) is ongelukkig tans nog in die amp, dus het die poste se termyn nie verstryk nie. “Ek bevraagteken die stelling dat die poste ’n deursigtige werwingsproses ondergaan het, maar dit sal in die nabye toekoms ondersoek en blootgelê word,” sê Kotze. ’n Munisipale woordvoerder, Ethne Lawrence, het in reaksie op Son op Sondag se vroeër berigte gesê Koen mag vyf politieke ampsbekleërs in sy kantoor aanstel. Die poste is in November 2019 weer geadverteer en vier van die betrokke vyf mense het weer die jobs gekry. Volgens Kotze het die SBM al byna R7 miljoen van die belastingbetalers se geld aan salarisse vir hierdie vyf gespandeer.