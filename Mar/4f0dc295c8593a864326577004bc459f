DIE man wat twee jaar gelede vir Peter Goliath in sy huis in Manenberg vermoor het, is 'n lewenslange vonnis opgelê. Angelo Klein (41) het op 25 Augustus 2018 in die vroeë oggendure by Goliath en sy vrou, Elizabeth, se huis ingebreek terwyl hulle geslaap het. Hy het Goliath vermoor deur hom met 'n skerp voorwerp te steek en te skop en slaan. Hy het ook vir Elizabeth probeer dood maak deur haar met 'n skerp voorwerp te steek en te verwurg. Klein het toe 'n TV en selfoon ter waarde van R8 000 gesteel en gevlug. Regter Cloete het tydens vonnisoplegging gesê die moord van Goliath en poging tot moord op sy vrou is op 'n koelbloedige en lafhartige manier uitgevoer. "Die duidelike indruk wat die beskuldige op die hof gemaak het, is dat hy hoegenaamd geen respek vir mense se reg tot lewe, waardigheid en veiligheid asook hul eiendom het nie," het sy gesê. "Die beskuldigde is duidelik 'n gevaarlike misdadiger en die samelewing moet teen hom beskerm word. Die sterk boodskap moet gestuur word dat dit onaanvaarbaar is om ander te moor, te roof en te terroriseer net omdat jy hulle besittings wil hê." Cloete het die ondersoekbeampte, speursers. Jeffrey Witbooi, van die Manenberg-speurtak geloof vir hoe hy die ondersoek hanteer het. Lt. Genl. Yolisa Matakata, provinsiale kommissaris, het hom ook lof toegeswaai.