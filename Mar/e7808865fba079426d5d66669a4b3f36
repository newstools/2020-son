DIE mense in Belarus is óf spesiaal óf net gelukkig, want daar is oënskynlik geen kommer oor die corona-virus nie. Net 94 lede van die bevolking van 9,5 miljoen is tot dusver met die virus besmet. Gevolglik word die Bela­russiese Premierliga-wedstryde soos normaal gespeel. Wêreldwyd het beroep­sokker in die meeste lande reeds tot stilstand gekom as gevolg van die Covid-19-pandemie, maar daar is een noemenswaardige uitsondering in Oos-Europa. In Belarus word min maatreëls toegepas om die verspreiding van Sars-CoV-2 te bekamp. In plaas daarvan word mense aangespoor om vodka te drink en saunas te besoek, berig Connor Sephton van Sky News. Die land blyk nie bekommerd te wees oor die Covid-19-uitbreking nie. Sondag het sy sokkerwedstryde soos normaal voortgegaan. Afdwing Ten spyte daarvan dat die meeste lande streng maat­reëls afdwing om die verspreiding van die corona-virus te bekamp, het aanhangers hier soos in enige ander naweek na sokkerstadions gegaan. Min maatreëls vir die handhawing van sosiale afstand word gevolg, maar by sommige stadions is die toeskouers se temperatuur wel getoets voordat hulle kon ingaan. ’n Handvol toeskouers het gesigmaskers gedra terwyl hulle in groepies bymekaar gestaan het, maar daar was baie min van hulle te sien. Belarus se sokkerorganiseerders het gesê hulle het geen voorneme om wedstryde uit te stel of die seisoen te kanselleer nie. Pres. Alexander Lukashenko het ook daarop gewys dat hy gretig is dat die sportwedstryde voortgaan. Lukashenko (65) het Saterdag selfs aan ’n yshokkiewedstryd deelgeneem en die omstrede uitlating gemaak dat sport “die beste middel teen virusse is”. By die geleentheid het hy aan ’n verslaggewer gesê: “Dit is beter om op jou voete te staan as om op jou knieë te lewe.” Die president het ook gesê mense moet 50 ml vodka per dag drink (net nie by die werk nie) en gereeld in die sauna sit om die virus te help afweer. Dít strook glad nie met die World Health Organisa­tion se riglyne nie.