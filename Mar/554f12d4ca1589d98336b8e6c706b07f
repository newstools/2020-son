’N SKOOLMEISIE (15) is gisteroggend in Delft verkrag. Die meisie is in haar huis in Leiden deur ’n groep mans verkrag. Volgens ’n gemeenskapswerker wat verkies om anoniem te bly, het die voorval plaasgevind nadat haar ouers gisteroggend gaan werk het. Die jongens het, na verneem word, die huis se deur oopgetrap en die meisie verkrag. Sy was ten tyde van die voorval alleen tuis. Die jong slagoffer is na die hospitaal geneem en is nog erg getraumatiseer. Volgens ene pastoor George­, voorsitter van die gemeenskapspolisiëringsforum, is vier verdagtes gearresteer en is die polisie besig om die saak te ondersoek. Die voorval kom enkele weke nadat nóg ’n skoolleerder van Delft verkrag is. Dié meisie is, na verneem word, verkrag deur die taxi driver wat leerders vervoer. Hy het haar na bewering twee keer in die taxi verkrag. Die vermeende verkragter was glo ’n vriend van die familie en is bekend in die gemeenskap. Die meisie het daarna probeer selfmoord pleeg. Sy het haar met haar ma se insulien ingespuit. Haar ouer suster het haar bewusteloos in hulle bad aangetref. Die verdagte het intussen al twee keer in die Bellville-landdroshof op aanklag van verkragting verskyn.