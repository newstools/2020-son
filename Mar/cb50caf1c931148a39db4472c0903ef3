BORGTOG is gister toegestaan aan ’n geskeide man, sy lover en nog ’n ou wat daarvan beskuldig word dat hulle betrokke was toe ’n senior staatsaanklaer by ’n rivier ingestamp en sy kop onder die water gedruk is. Die voorval het Sondag ’n week gelede langs die waters by die Gamtoos Ferry Hotel plaasgevind. Adv. Mzoxolo Andrew Qantana (46), sy vrou, adv. Meagen Joy September-Qantana (39), en hulle twee kids het vir die dag daar kampeer. Mzoxolo is ’n senior staatsaanklaer by die Baaise Landdroshof en Meagen behartig soms sake by die Baaise hooggeregshof. Op die dag van die voorval het twee mans na bewering op Meagen geskree en gesê hulle visstok beskadig hulle boot. Een van die mans het Mzoxolo na bewering met die kop gestamp en toe is Mzoxolo in die water gestamp. Mzoxolo se kop is onder die water gedruk, al het Meagen aanhoudend gesê hy kan nie swem nie. In sy gesukkel om sy kop bo die water te kry, het Mzoxolo een van sy vermeende aanvallers aan die vingers gebyt. Mzoxolo sê in sy polisieverklaring hy het amper verdrink. Volgens hom het een van die mans hom uit die water getrek. Die beskuldigdes is Riaan van Heerden (43) en Rochelle Bester (50) van Azaleapark in Despatch. Die ander beskuldigde is Juan Pierre Struwig (37) van Miramar in die Baai. Van Heerden en Bester staan tereg op klagte van poging tot moord, aanranding en crimen injuria, terwyl Struwig teregstaan op klagte van poging tot moord, aanranding, crimen injuria en opsetlike saakbeskadiging. Dit is skedule 5-misdrywe. Die beskuldigdes het aangedui hulle gaan skuld ontken. Luidens die klagstaat is Van Heerden die afgelope ses jaar ’n toolmaker. Hy verdien R125 per uur. Van Heerden sê in die klagstaat hy het in hierdie voorval niemand enigsins met geweld gedreig nie. Volgens hom is daar ook geen bewys dat hy enige wrok teen enige iemand koester nie. Van Heerden sê in sy aansoek om borgtog as hy in aanhouding bly, sal hy finansieel sukkel en nie ’n lawyer van sy keuse kan bekostig nie. Volgens hom sal hy mentally en liggaamlik struggle as hy in aanhouding bly. Hy sê ook sy gesondheid is in die gedrang. Hy het ’n ernstige besering aan sy regterduim opgedoen, maar volgens hom geen mediese behandeling daarvoor ontvang nie. Volgens hom is hy nie bekend met die getuies in die saak nie. Bester sê in haar aansoek om borgtog sy werk vir ’n transportmaatskappy. Sy verdien R14 000 per maand. Volgens Bester het sy geen betrokkene met geweld gedreig nie. Sy sê ook sy ken nie die getuies in die saak nie. Bester voer aan haar vrylating op borgtog sal nie die publiek se vertroue in die regstelsel ondermyn nie. Struwig het twee minderjarige kinders. Hy werk ook as tool­maker, maar verdien sowat R22 000 per maand. In sy aansoek om borgtog sê hy hy sal nie die veiligheid van die publiek in gevaar stel as hy bail kry nie. Paspoort Hy onderneem ook om nie sy verhoor mis te loop nie. Volgens Struwig het hy nie ’n geldige paspoort nie. Hy is ook nie bekend met die getuies in die saak nie. Die ondersoek duur voort.