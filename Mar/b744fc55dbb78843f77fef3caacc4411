’N VOORMALIGE bendelid gebruik nou sy hande om sy gemeenskap te herbou. Die gevangenis was langer as 20 jaar huis vir Nathan Daries (52) van Avonwood. Hy het weens verskeie misdade daar beland, onder meer moord en ernstige aanrandings. Maar sedert hy in 2013 op parool vrygelaat is, het hy besluit om sy hande te gebruik om terug te ploeg in die gemeenskap wat hy eens afgebreek het. Daries sê: “Ek was lidl van ’n nommer, maar daar was altyd tyd vir gebed. “Ek het ’n keuse gemaak – terwyl ek in die tronk was – om my lewe te verander.” Hy glo die tronk het sy lewe gered. “As ek al daai jare buite was en nog betrokke was by kriminele aktiwiteite, sou ek al dood gewees het. “Ja, ek weet ek het baie van my jare verloor terwyl ek in die tronk was, maar daar het ek ’n kans gekry om my skills op te bou en vandag kan ek sê ek is trots op myself.” Daries wend sy bou skills aan om die Tehillah Sorgsentrum in Elsiesrivier te help herbou. Die plek is in Februarie erg beskadig deur ’n brand. Daries vertel: “Ek het onmiddellik na suster Magda (Kleyn) gegaan en vir haar gesê ek wil help. “Ek wil die sentrum weer opbou. “Sy het my sonder om ’n oog te knip verwelkom en my die kans gegee om weereens terug te gee.” Daries sê dit is nie die eerste keer dat hy sy hande gebruik om terug te gee aan die sentrum nie. In 2013 het hy gehelp om die Tehillah Ministries Extreme Oasis-kerk te bou. “Elke keer wanneer ek daar verby die kerk stap of hier by die sentrum werk, voel ek ek is deel van iets groters. “Ek voel weer soos iemand wat in die gemeenskap hoort,” vertel hy. Daries sê sedert hy met suster Magda in kontak gekom het, het sy hele lewe verander. “Sy is vir my soos ’n ma. “Sonder haar ondersteuning weet ek nie waar ek my vandag sou bevind het nie. “Sy laat my soos ’n mens voel, sy laat my voel ek hoort hier.” Daries sê hy het ook vergifnis gevra van die mense en families wat hy in die verlede seergemaak het. “Ek weet daar is nog baie mense wat bang is vir my en voel ek is steeds die satan van daai tyd. “Maar ek is net Nathan ... die man wat terugploeg. Ek vra vergifnis.” Daries sê hy gaan by die rehabilitasie- en sorg­sentrum werk totdat dit heeltemal herbou is. “Ek is dankbaar vir die geleentheid wat aan my gegee is om terug te gee. “Ek wil ander wat ook uit die gevangenis kom, aanmoedig om terug te ploeg in hulle gemeenskap.” 