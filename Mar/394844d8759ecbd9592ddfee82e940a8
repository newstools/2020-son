VYF diefstal-verdagtes is die naweek aangekeer. Dít kom nadat hulle na bewering Saterdagmiddag goed gesteel het by ’n winkel in Govan Mbekiweg in Noord­einde, Port Elizabeth. Vyf onbekende mans het die winkel twee-uur die middag betree. Hulle het die werkers toe na bewering met twee vuurwapens gedreig. Volgens kol. Priscilla Nai­du, ’n polisiewoordvoerder, is selfone, ’n laptop, en kontant van die winkel gebuit. Daarna het die verdagtes gevlug. Die eienaar van die winkel het dadelik agter die verdagtes begin aanhardloop. Hy het ’n polisievoertuig gesien en die cops nader geroep. Lede van die Mount Road crime prevention-eenheid het die verdagtes begin agtervolg. Die verdagtes is opgemerk waar hulle in ’n blou VW Golf gespring het. Die cops het die Golfie vasgekeer en die verdagtes een ná die ander gearresteer. “Al die gesteelde goed kon teruggekry word,” het Naidu trots gesê. ’n Gaspistool en ’n 9 mm- pistool is gevind en gekonfiskeer. Daar is ook beslag gelê op die Golfie. Die verdagtes (van 39 tot 45 jaar oud) is afkomstig van Motherwell. Die vyf is in aanhouding op klagte van gewapende roof, en die onwettige besit van vuurwapens en ammunisie. Hulle sal vandag in die Port Elizabeth-landdroshof op dié klagte verskyn.