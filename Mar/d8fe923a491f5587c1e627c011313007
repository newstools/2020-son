MENSE van die Strand en die Helderberg is gatvol vir die Suid-Afrikaanse Agentskap vir Maatskaplike Sekerheid (Sassa) se diens. Volgens inwoners wat met Son gepraat het, het Sassa sy dienste in die Strand heeltemal opgeskort. Hy is nou net elke Maandag by die Somerset-Wes-stadsaal beskikbaar, waar mense om ’n staatstoelae kan aansoek doen. Hulle beskryf die diens as “onmenslik”. Dit volg nadat Sassa sy dienssentrum van die Iqra-saal in Hammondstraat in die Strand verskuif het na Somerset-Wes omdat hy glo nie die saal se huur wil betaal nie. Dit beteken nou gestremde mense en ma’s met babas moet Somerset-Wes toe reis om vir hulle toelae aansoek te doen. Die mense sê om deur Sassa gehelp te word, moet jy al op ’n Sondagaand 22:00 voor die stadsaal se hek gaan afpak – en selfs dán is jy nie seker of jy gehelp gaan word nie. Een van die mense wat al twee keer daar gaan slaap het, is Sheron Jordaan, wat reeds voor 22:00 die Sondagaand daar was, maar teen 16:00 Maandagmiddag nog nie gehelp was nie. Sy sê: “Die amptenare daar het my uiteindelik gesê ek moet na die kantoor in Eersterivier gaan waar hulle my aansoek ingeneem het. “Nadat ek die aansoek ingedien het, het hulle gesê ek moet ná vyf weke bel om uit te vind of dit goedgekeur is. Hulle waarborg ook nie dat die telefoon beantwoord sal word nie.” Jordaan sê dit is ’n skande om so behandel te word. Gemeenskapsleiers het hulle sterk teen Sassa se behandeling van die mense uitgespreek. Dinah Adams sê Sassa se optrede is onmenslik en die SA Menseregtekommissie moet dit ondersoek. Norah Juries, ’n kampvegter vir vroueregte, het haar kommer uitgespreek oor hulle hul lewens in gevaar moet stel om aansoek te doen vir ’n toelae. Sy vrees dat mense deur skobbejakke beroof en aangerand kan word. Shivani Wahab, ’n woordvoerder van Sassa, bevestig die diens vir gemeenskappe van die Strand, Somerset-Wes, Broadlands Park, Gordonsbaai, Gustrouw, Lwandle, Nomzamo en Asanda Village word nou by die Somerset-Wes-stadsaal gelewer. Sassa beplan ook ’n weeklikse diens in Sun City en Sir Lowry’s Pass Village. Aansoekers Volgens Wahab kan Sassa nie meer dienste by die Iqra-saal lewer nie, aangesien dié perseel nie op die regering se databasis is nie. Die saal in Lwandle word tans beset. Ook het sy die instroming van mense uit die Oos-Kaap blameer vir die groot groep aansoekers in Somerset-Wes. “Wat die slapery in die hoofweg van Somerset-Wes betref, die plaaslike polisie is gevra om die gebied te patrolleer. “Voornemende aansoekers word ook versoek om by die kantoor in Eersterivier aansoek te doen,” sê Wahab.