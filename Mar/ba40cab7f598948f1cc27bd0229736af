'N MA van Gauteng is verpletterd ná hospitaalpersoneel haar doodgebore baba per ongeluk met mediese afval weggegooi het. Die ma, Zandile Zolo (21) van Duduza, wou haar kind begrawe. Zolo het op 2 Februarie in die Pholosong-hospitaal aan die Oos-Rand geboorte geskenk aan 'n meisie wat doodgebore is. Luidens SowetanLIVE se berig moes die hospitaal die baba terug aan die ma gegee het vir die begrafnis. 'n Dokter en verpleegsters het aan die gesin gesê die baba se lyk is verkeerdelik as deel van mediese afval weggegooi en verbrand. Die hospitaal het om verskoning gevra en die jong moeder berading aangebied. Philani Mhlungu, gesondheidswoordvoerder in Gauteng, het aan News24 gesê die saak word ondersoek en sê die hospitaal sal kommentaar lewer sodra die ondersoek voltooi is. Die Wet op die Registrasie van Geboortes en Sterftes bepaal dat slegs fetusse onder 26 weke as mediese afval weggegooi mag word. -  News24 