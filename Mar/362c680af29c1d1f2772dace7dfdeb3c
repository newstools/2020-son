SELFS brakkies is nie bestand teen smash-and-grabbers nie. Die meeste motoriste weet hoe gevaarlik die N2-snelweg tussen Khayelitsha en Gugu­letu kan wees. Veral as jy sonder brandstof of met ’n mechanical probleem langs die pad staan, of as jy op een van die kruisings vir die groen lig wag. In ’n onlangse smash-and-grab-voorval het ’n dief ’n kar se ruit stukkend geslaan en met ’n handsak weggehol. ’n Polisiewoordvoerder, Mi­hlali Majikela, sê die motoris het Maandag omstreeks 06:30 op Borcherds Quarry Road gery toe sy geteiken is. Volgens Majikela het ’n onbekende verdagte die ruit van die voertuig gebreek, ’n handsak daaruit gegryp en toe weggehardloop. “Min het die verdagte geweet daar is ’n klein hondjie in die handsak,” sê Majikela. “Polisielede het inligting opgevolg. Hulle het die hond die volgende dag (ongedeerd) gekry. Die hond is met die eienaar herenig.” Majikela sê geen arres­tasies is nog in verband met die voorval gemaak nie. Die ondersoek duur voort. Waarsku Son verneem van ’n polisiebron die cops het die hond deur middel van CCTV-kameras in die nabye plakkerskamp Kanana opgespoor. JP Smith, die Stad Kaapstad se mayco-lid belas met veiligheid en sekuriteit, waarsku motoriste om altyd op hulle hoede te wees wanneer hulle op die N2-snelweg ry. Veral tydens rush hour, want dit is wanneer die diewe graag toeslaan. Smith sê: “Gewoonlik as ’n motoris sonder brandstof op die N2-snelweg staan, gaan ons beamptes by hom of haar aankom voordat die diewe daar kom. “Ons het baie beamptes op die N2-snelweg. Hulle hou die hele tyd die CCTV-kameras dop. “Die SAPD help ons ook somtyds waar hulle kan. “Maar dit is moeilik vir ons beamptes om op die toneel uit te kom wanneer die verkeer swaar is. “Die kriminele weet dit. Daarom vra ons motoriste om altyd seker te maak dat al hulle besittings, soos ’n handsak, laptop en wallet, nie sigbaar is nie.”