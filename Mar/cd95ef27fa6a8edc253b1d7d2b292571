DIE Stormers se Walliese invoerproduk en gekwalifiseerde mediese dokter, Jamie Roberts, is erg geworry oor hoe die corona-virus op die Kaapse townships gekeer gaan word. Roberts het aan Mail On­line gesê: “Die groot worry in Suid-Afrika is die kwaliteit van die gesondheidsorgstelsel en mense se toegang daartoe. “Ek is maar nog net ’n paar maande hier. “ ’n Mens hoop maar net dat iets wat so vinnig versprei nie in die townships kop uitsteek nie. Daai is die grootste bekommernis hier. “Die president (Cyril Ramaphosa) het Sondag ’n groot aankondiging gemaak dat hulle die grense toemaak vir mense wat vanaf hoërisiko-lande wil reis. Ek wou nog terugvlieg huis toe in April, maar nou kan ek nie. Ek sal dan nie weer in die land toegelaat word nie.” Roberts is veronderstel om voor die einde van April sy visum te hernu, sodat hy vir die Stormers kan speel. Met Superrugby tans uitgestel en geen tyd oor wanneer die land se grense weer oop verklaar gaan word nie, is Roberts in ’n benarde situasie. John Dobson, afrigter van die Storm­ers, is egter vol hoop dat hulle nog Roberts se dienste sal kan gebruik. “As Superrugby voor Junie weer begin, sal hy vir ons kan speel. “Ek weet hy moet sy visum voor einde April gaan uitsort. As hy nie teen dan kan nie, is dit sy volste reg om terug huis toe te keer,” het Dobson gesê. – Sport24