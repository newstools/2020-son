DIE Wes-Kaapse polisiekommissaris, lt.genl. Yolisa Matakata, sê sy verwag meer arrestasies ná ’n deurbraak in die ondersoek na die Khayeli­tsha-bloedbad waarin sewe mense Sondag afgemaai is. Volgens Matakata se woordvoerder, brig. Novela Potelwa, is ’n 32-jarige man Maandag in hegtenis geneem ná intensiewe ondersoekwerk. Die sewe mense is vroeg­oggend in Site B in Khayeli­tsha afgemaai. Volgens Potelwa het onbekende gewapende mans by ’n huis – waar ’n onwettige sjebien voorheen bedryf is – toegesak en op die mense losgebrand. Vyf van die slagoffers is op die toneel dood. ’n Ander se lyk is in ’n nabygeleë plakkerskamp gekry nadat die polisie eers gedink het hy het daarin geslaag om van die koeëls te ontsnap. Die laaste slagoffer is in die hospitaal dood. Inligting Sewe ander mense, onder wie ’n sewejarige meisie, is beseer. Potelwa sê die polisie se inligting dui daarop daar was ’n paartie by die betrokke huis in Q Section ten tyde van die voorval. Sy sê verder: “Meer arrestasies word verwag soos die ondersoek voortgaan. “Die verdagte sal in die hof verskyn sodra hy aangekla is.” Volgens polisie-informante is die motief bendeverwant. Intussen het die Wes-Kaapse minister van gemeenskapsveiligheid, Albert Fritz, die voorval ten sterkste veroordeel. Fritz sê 15 sulke voorvalle het die afgelope twee jaar in die Wes-Kaap plaasgevind. Volgens hom wissel die motiewe in die vorige voorvalle tussen bendeverwant, rooftog, wraakaanvalle en rusies.