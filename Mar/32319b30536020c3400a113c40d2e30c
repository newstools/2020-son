AS HY vir volgende seisoen se Premiersokkerliga (PSL) kwalifiseer, sal Ajax Cape Town (ACT) dit dalk onder ’n nuwe naam moet doen. Die naweek is berig dat Ajax Amsterdam (AA), meerderheidsaandeelhouer in ACT, gaan besluit om sy shares te verkoop en alle bande met sy Kaapse susterklub te verbreek. AA se moontlike besluit om bande te verbreek, spruit uit sy onvermoë om beherende seggenskap oor die klub se doen en late te verkry. Dis luidens TimesLive en ’n boek, Ajax in Afrika, deur die Nederlandse joernalis Jonathan Ursem. Ari Efstathiou, uitvoerende hoof van ACT, run die show en het seker gemaak hy doen dit deur van die voormalige speler Hans Vonk ontslae te raak. Ursem sê: “AA het daarop aangedring dat die voormalige Bafana Bafana-doelwagter Vonk die nuwe baas word. Vonk is nou weg en met hom AA se seggenskap. AA besit die meeste van die aandele, maar die afstand maak dit moeilik vir hom om dinge te beheer. “Hy kan niks monitor wat op ’n daaglikse basis by die klub gebeur nie. En noudat hy alle beheer verloor het, word verwag dat hy sy aandele aan die einde van die seisoen sal verkoop.” ACT is in ’n gemaklike posisie om die Nasionale Eerste Liga (NFD) te wen. Weens die uitbraak van die corona-virus is daar egter nog onsekerheid oor wat gaan gebeur as dié seisoen se wedstryde nie voltooi kan word nie.