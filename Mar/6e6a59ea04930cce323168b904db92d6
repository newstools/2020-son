DIE moordsaak van Jeremiah Ruiters is weer uitgestel. Die 17 maande oue baba se ma, Abigail, en haar medebeskuldigde, Ameerudien Peters, het gisteroggend vlugtig in die Kaapse hooggeregshof verskyn. Ruiters is laas jaar skuldig bevind aan kindermishandeling en verwaarlosing van haar kind. Peters, haar ex-boyfriend, is skuldig bevind op ’n klag van verkragting, een van moord en ’n klag van kindermishandeling. Jeremiah se biologiese pa, Wesley Timm, asook Abigail se ma en ander familielede, was gister in die hof. Maar hulle moes hoor dat die saak weer uitgestel is omdat die regspan en die staat eers Vrydag die voorvonnisverslae van korrektiewe dienste en maatskaplike werkers gekry het. Die staatsaanklaer, adv. Maria Marshall, het toe die hof gevra vir uitstel omdat die verslae toe eers ontvang is. Die regspan het bevestig hulle het eers laas week die verslae ontvang en moet eers met hulle kliënte konsulteer. Die kleintjie is op 12 Junie 2017 in die Factreton Kliniek dood verklaar nadat Peters met hom daar opgedaag het. Beserings In die verhoor het die staatspatoloog dr. Marna du Plessis getuig die oorsaak van die baba se dood is veelvuldige beserings. Son het voorheen berig Du Plessis het die outopsie gedoen twee dae nadat Jere­miah dood is. Sy het bevind daar was veelvuldige en uitgebreide beserings aan die kind se liggaam. Die beserings was in verskillende fases van genesing. Du Plessis het ook bevind hy het ’n ernstige kopbesering opgedoen. “Daar was bloeding rondom en/of binne die kind se brein. “Ek het ook beserings aan die binnekant van sy neus opgemerk,” het sy getuig. “Verder is vars bloeding binne die liggaam gevind.” Die saak is tot 5 Mei uitgestel sodat die regslui met hulle kliënte kan vergader.