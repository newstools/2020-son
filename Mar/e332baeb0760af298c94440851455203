DIE bus wat in die Oos-Kaap teen 'n helling afgetuimel en 25 mense se dood veroorsaak het, was na bewering oorlaai. Die Oos-Kaapse departement van vervoer sê die oorlewendes van die busongeluk het aan die owerhede vertel dat hulle die bestuurder Maandag gewaarsku het om nie teen 'n hoë spoed te ry nie. Unathi Binqose, woordvoerder van dié departement, sê passasiers het gekla dat die bestuurder te roekeloos ry, maar hy het nie gehoor aan hulle gegee nie. Die bestuurder is ook in die ongeluk dood. Die departement sê daar was meestal pensioenarisse in die bus. Pres. Cyril Ramaphosa het die voorval as ’n tragedie beskryf. Fikile Mbalula, minister van vervoer, sê die verlies van soveel lewens in ’n enkele ongeluk is baie erg. - EWN