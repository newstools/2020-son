’N SKOOLMEISIE (14) van Bi­shop Lavis het vir die tweede keer in haar jong lewe die erge trauma van verkragting ervaar. Die kind se mammie (32) sê die tweede geval het haar reeds teruggetrokke kind se hele houding verander. “Sy gaan nou net skool toe. Wanneer sy van die skool af kom, doen sy huiswerk en bly heeltyd in die huis.” Die ma woon met vier van haar vyf kinders in ’n klein hokkie op haar ma se jaart. “Die baby (2) slaap saam met my op een bed. Die ander drietjies (die meisie, haar 10-jarige boetie en hulle 8-jarige sussie) slaap saam op die ander enkelbed.” Die aand toe die mammie die deur vir die vermeende verkragter oopgemaak het, was dit ook nie anders nie. “Ek ken hom, want hy bly ook in die pad. Hy het hier kom klop vir slaapplek. “Hy het al vantevore tydelik hier gebly. Ek het daai aand gesê daar is nie slaapplek nie; hy kan hom op die grond neergooi. Aangerand “Toe ek voor 02:00 wakker word, het hy nog by die kinders se voete gesit en geslaap.” Sy sê toe sy weer wakker word, het haar tienerkind by haar kop gesit en huil. Sy het haar vertel die buurman het haar verkrag. “Ek het hom net daar aangerand en die mense geroep. Hulle het hom ook geslaan totdat die polisie gekom het.” Die kind is dokter toe geneem. Dié het bevestig sy is verkrag. Die ma huil toe sy vertel haar meisiekind wil nie meer in die openbaar wees nie. Vrygelaat “Die mense weet nou wat gebeur het en remind haar constantly daaraan. Dis asof hulle haar blame ... of vir my.” Die man was al baiekeer in die tronk, sê die ma. Sy weet nie waarvoor nie. Sy sê hulle weet ook niks van die saak nie omdat die polisie hulle oor niks inlig nie. “Die speurder was hier om te vra of ons ’n issue sal hê as hy op borgtog vrygelaat word.” Die meisie is as sewejarige ook verkrag. Daardie verkragter is vir 20 jaar tronk toe gestuur. Sers. Noloyiso Rwe­xana, polisiewoordvoerder, sê as die slagoffer se familie nie tevrede is oor hoe die saak hanteer word nie, kan hulle die Bishop Lavis-polisie se stasie­bevelvoerder kontak. Joshua Chigome van die departement van maatskaplike ontwikkeling sê die departement bied psigo-maatskaplike ondersteuningsdienste vir die hele familie aan. ’n Maatskap­like werker sal na die gesin gestuur word. Die saak is op 6 Maart weer in Bishop Lavis se landdroshof.