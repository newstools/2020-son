DIE Southern Kings se onvermoë om 80 minute te speel het hulle weer in die agterent gebyt. Dit was nadat Connacht die Kings Sondag met 29-19 laat les opsê het in die Nelson Mandela Bay Stadium. Die Kings het eintlik goed gedoen om met 14-14 gelyk te trek nadat Connacht twee vin­nige drieë gedruk het. Maar soos die Kings se breier, Robbie Kempson, sê, die Iere se game management was net te goed. “Connacht het uitstekend gedoen in die tweede helfte om die spel stadig te maak en sodoende die bal van ons weg te hou. “Dit was so stadig, dit het by tye gevoel ons loop agter hulle aan,” sê die coach. Ten spyte daarvan voel Kempson ook dat sy span te veel kanse verbrou het. “Ek dink ons het iets soos vier kanse in die eerste helfte weggegooi en jy sal nie ’n wedstryd in die Pro14 wen as jy nie jou kanse vat nie. “In Superrugby kry jy weer ’n kans of twee soos die wedstryd verloop, maar in die Pro14 is dit anders.” Rooi kaart Natuurlik was dissipline ook weer ’n faktor, maar albei spanne was skuldig. Connacht se senter, Peter Robb, is al in die 15de minuut met ’n rooi kaart afgestuur. Die Kings het wel ’n drie gaan druk, maar Connacht­ het 65 minute lank met 14 manne gespeel en die Kings het nie munt daaruit geslaan nie. Die Kings het nou ’n blaaskans en gaan eers op 21 Maart weer in aksie wees – teen Edinburgh. Die breier vertel: “Die spelers gaan ’n bietjie af kry om mentally te reset, maar ons gaan daarop fokus om kondisionering ook te verbeter.”