’N MOONTLIKE geval van die gevreesde corona-virus in die Wes-Kaap is negatief bewys. Dít het uitgekom nadat dit aan die lig gekom het dat die pasiënt die verkeerde inligting verskaf het oor sy travel-geskiedenis. Mark van der Heever, Wes-Kaapse woordvoerder van die departement van gesondheid, het dit bevestig. Dan was daar ook ’n geval in die Oos-Kaap van ’n vrou wat voorgegee het dat sy al die simptome van die virus toon. Sy is toe opgeneem in die Grey Hospitaal in King William’s Town. Moontlike kriminele vervolging staar haar nou in die gesig vir die wolf-wolf-roepery. Die vrou het voorgegee dat sy in diens is van die 38-jarige man – die eerste geval van die virus wat in die land aangemeld is verlede week. Die eerste geval, die man, het teruggekeer van ’n besoek aan Italië. Die vrou het geweier om inligting aan die personeel by die hospitaal te verskaf. By nader ondersoek het die hospitaalpersoneel agtergekom dat die vrou werkloos is en daar geen verband tussen haar en die man van KwaZulu-Natal is nie. Uit die aard van die erns van die situasie het dokters en personeel by die hospitaal alle isolasietegnieke begin toepas, en dit het onnodig paniek gesaai. “Dit was ’n uiters kinderagtige en selfsugtige hoax wat die straf moet kry wat dit verdien,” het Sizwe Kupelo, Oos-Kaapse woordvoerder van die departement van gesondheid, vies gesê. Die departement gaan nou by die polisie ’n saak teen die vrou maak. Die vrou se familie het aan die departement bevestig dat sy nie ’n geskiedenis van geestesversteurings het nie. – News24