AS DIT kom by groot name uit die Sacos-era is daar nie veel groter as dié van Fagmie Solomons nie. Hy het die Westelike Provinsie in rugby en krieket verteenwoordig en was ook die kaptein van die Saru-rugbyspan. Hy het dus die hoogste sport bereik. Son het gister by die huis van die nou 62-jarige Solomons, of Fluffy, soos die legende bekend staan, in die kleurvolle Bo-Kaap gaan kuier en ’n bietjie oor sy loopbaan gesels. Sy kamer lyk omtrént soos ’n sportmuseum en die mure is vol foto’s, aandenkings, sertifikate en koerantuitknipsels. Dié is ’n ware coon, dink ek terwyl ek die verskillende klopse-pakkies bewonder. Solomons laat nie op hom wag nie en begin sommer vertel: “Jy sien, die kamer waarin ons nou is, was altyd vol balle, kolwe en sporttoerusting. Die agterkamer was weer altyd vol musiekinstrumente. Kunsies “My oupa aan my ma se kant was ’n bobaasmusikant en kon enige instrument speel. Hy’t liedjies geskryf en klopse-spanne en kore afgerig. My pa was sportmal. “Ek en my broers het sommer hier van die gang ’n sportveld gemaak. Ons sou elke dag ure in die gang rugby, sokker en krieket speel.” Hy raak stil en staar die verte in voordat hy voortgaan: “Dis eintlik waar mense die fynere kunsies aanleer van sport; jy leer hier om spasie raak te sien en hoe om reguit te speel as jy kolf.” Hy en sy broer Fadiel (64), wat toevallig kom inloer het, het later die gang van hulle huis vir die Bo-Kaap se strate verruil. “Hier was ek altyd die star. Ek het links gekolf en hulle sou ure sukkel om my uit te kry. Ek sou altyd drieë druk en goals score. “Eendag het ’n uncle uit die community my Fluffy gedoop, want ek was amper untouchable,” sê hy met ’n glimlag. “My groot deurbraak het egter gekom toe ek eendag saam met my ouer broers, Fadiel en Ebrahim, gegaan het toe hulle vir Schotsche Kloof Primêr gespeel het. “Ek was eintlik te jonk om te speel, maar hulle het toe ’n man makeer om die span vol te maak. “Die afrigter, ’n juffrou Edwards, het toe aangedring ek moet speel en hulle wou my toe ‘wegsteek’ op vleuel. “Ná daai game, toe sê juffrou Edwards: ‘As ek weer volgende week die span kies, kies ek heel eerste vir Fagmie en dan die res,’ ” vertel hy trots. Hy het hom by die Young Stars-rugbyklub aangesluit. Die Ottoman Krieketklub is uit hulle huis in Dorpstraat, Bo-Kaap, bestuur. Hy’t daarna nie teruggekyk nie en op laerskool en hoërskool die WP op provinsiale vlak verteenwoordig. Hy vertel geesdriftig hy wou aanvanklik onderwyser word “omdat hulle halfdag werk”, maar voeg by sy fokus het heeltemal van akademie na sport toe verskuif. “My pa het gereeld saam my oor sport gepraat. Hy’t altyd Lion-vuurhoutjies gebruik om my te wys hoe ek moes maak. Dit het my baie gehelp.” Solomons het gou die leer in die WP se seniorspan geklim en ’n bekende naam in Saru-geledere geword. Hy was aanvanklik ’n skrumskakel, maar het later met sukses losskakel gespeel. “My ouers het ons goed grootgemaak. Ek was wel ’n held op die sportveld, maar ek het goeie waardes in die huis geleer. “Ek het elke dag as ek my voet by die huis uitgesit het, gevra vir beskerming van die Almagtige. Of wanneer ons iets soos die SA Cup wen en die manne spring op en af met die eindfluitjie, dan sak ek eers om dankie te sê. Jy is éérs ’n Christen of ’n Moslem voordat jy ’n sportheld is,” vertel hy. Respekteer Hy sê hy het elke skop – of dit voor die pale is of uit die hoek uit – met dieselfde benadering aangedurf. “Of ons nou 50-0 voor was en of ek moes oorskop om te wen – my konsentrasie en benadering was altyd dieselfde. Jy moet die game respekteer.” Solomons het Saru met onderskeiding gelei voordat hy in 1989 sy Patrick-toks opgehang het. “Ek was bevriend met Morné du Plessis en hy het vir my ’n borgskap by Adidas gereël. Ek het ook personalised toks gehad.” Ek vra hom ten slotte oor vandag se losskakels. “Kyk maar vir Damian Willemse. Hy is baie talentvol, ’n man wat kan magic maak, maar hulle coach die magic uit die laities uit. Laat hulle speel, man!” 