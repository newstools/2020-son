JOHAN du Toit, flank van die Stormers, is in die moeilikheid. Dis ná ’n gevaarlike tackle op die Sharks se Louis Schreuder Saterdag met die afskop. Du Toit het ’n geelkaart van die skeidsregter, AJ Jacobs, gekry ná konsultasie met die TV-skeidsregter, Willie Vos. Die TMO se aanbeveling was dat Du Toit ’n rooikaart moet kry, maar Jacobs het daarteen beslis en die flank net met ’n geelkaart en ’n strafskop gestraf. Dat Schreuder op sy rug geval het en nie op sy nek nie, was volgens Jacobs genoeg versagting en Du Toit is vir 10 minute na die koelkas gestuur. Du Toit, jonger broer van die beseerde Pieter-Steph, is egter gister deur Sanzaar uitgewys nadat dié ook ’n video van die voorval bestudeer het. Du Toit kan dalk geskors word vir sy onverskilligheid. Schreuder het die veld onmiddellik ná die voorval op ’n gholfkarretjie verlaat en sy harsingskudding-toets gedruip. Die belowende Sanele Nohamba het die voormalige Stormer-skrumskakel vervang.