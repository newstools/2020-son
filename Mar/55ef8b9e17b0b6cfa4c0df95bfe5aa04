MET die uitbreek van die corona­virus-pandemie kom daar paniek, maar moenie sommer na jou kliniek toe jaag nie, bel liewers die hotline. Dít is deel van ’n boodskap wat Alan Winde, die Wes-Kaapse premier, hierdie week met die publiek gedeel het. Hy sê as jy voel jy het ’n verkoue, beteken dit nie noodwendig jy het nou die simptome of dat dit die corona-virus is nie. “Jy moet jouself afvra of jy in kontak gekom het met iemand wat internasionaal gereis het en of jý internasionaal gereis het. Eers dán moet jy die hotline gebruik. “Hulle sal jou ’n verskeidenheid vrae vra wat dan sal bepaal of jy self-kwarantyn moet toepas en gemonitor word. “As jy met ’n siek persoon kontak gehad het, sal hulle jou verder advies gee,” sê Winde. Winde het hierdie tips met die publiek gedeel tydens ’n besoek aan die Tygerberg Hospitaal, wat geoormerk is vir kwarantyn en om Covid-19-positiewe pasiënte in die provinsie te behandel. Winde het ook die stappe gedeel wat die Wes-Kaap neem om voorbereid te wees op enige scenario. Dr. Jantjie Taljaard, Infeksie­spesialis by die Tygerberg Hospitaal, sê ’n spesiale ingang net onder die hospitaal se trauma-dek is geïdentifiseer en sal na die coronavirus-isolasie-eenheid lei. Toetse “Ons het die veiligste en mees praktiese ingang geïdentifiseer, en dit is apart van die ingang vir ander pasiënte en personeel. “Die sekuriteit sal die area clear voordat die infeksievoorkomingsbeheereenheid na die ingang sal gaan om seker sal maak alles is korrek,” sê Taljaard. Die vermeende Covid-19-pasiënt sal dan ingeneem en direk na die isolasie-eenheid gelei word. “Die uitslae van die toetse wat gedoen word, hang daarvan af hoe besig die lab is en hoeveel gevalle daar is om te prosesseer. “Die toets self vat nie lank nie. Dit is eintlik minder as 12 uur, maar omdat daar dalk ’n lang queue kan wees van toetse wat gedoen moet word, is daar gewoonlik ’n wagperiode van 24 uur,” verduidelik dr. Taljaard. Die Wes-Kaapse minister van onderwys, Debbie Schäfer, sê staatskole bly oop te midde van die corona-virus, maar goeie higiëniese praktyke is baie belangrik. Dit volg nadat United Herzlia, ’n onafhanklike skoolgroep, Donderdag sy ag kampusse gesluit het as ’n voorsorgmaatreël nadat ’n ouer corona-simptome getoon het ná afloop van ’n internasionale trip. Intussen sal die WKOD skole op hoogte hou van enige verwikkelings wat hulle kan raak. “Daar is geen aanduiding dat skole in hierdie stadium moet sluit nie en skole moet voortgaan soos normaal,” sê sy.