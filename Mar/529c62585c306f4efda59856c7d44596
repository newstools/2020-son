DIE aantal Suid-Afrikaners wat sover positief getoets het vir die corona-virus, Covid-19, staan nou op 24. Zweli Mkhize, minister van gesondheid, het die nuus Vrydagmiddag by 'n perskonferensie gedeel. Die nuwe gevalle sluit in mense wat onlangs na Switserland, Oostenryk, Italië en Griekeland gereis het. Daar is nou 10 mense in Gauteng met die virus, 10 in KwaZulu-Natal, drie in die Wes-Kaap en een in Mpumalanga. Die oudste geval is 'n 79-jarige man van KZN terwyl die jongste 'n 21-jarige van Gauteng is. . Son verneem een van die drie gevalle in die Wes-Kaap is die ouer van 'n leerder by die United Herzlia Schools in Vredehoek, wie positief getoets het vir die virus. Die skool het gesluit tot na die skoolvakansie. Uit vrees vir die virus is die gewilde Festival of Chariots, wat jaarliks in Durban aangebied word, ook gekanselleer. Mkhize sê intussen dat pres. Cyril Ramaphosa 'n dringende vergadering vir Sondag geroep het. Die vergadering gaan na verwagting fokus op verskeie aspekte rondom die pandemie. Mkhize het ook Suid-Afrikaners gevra om nie naby die lodge te kom waar die 122 mense, wat vanuit Wuhan kom, in kwarantyn gaan wees nie.