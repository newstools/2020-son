NADAT die verdagte gisteroggend in die manslagsaak van Eanan Hendricks in die hof verskyn het, het hy na die slagoffer se familie gegaan. Die man, Luther Heynes, het Eanan se ma en ouma gaan besoek. Hy het aan hulle gesê die saak is tot Vrydag 5 Junie uitgestel. Naomi Hendricks, die slagoffer se ouma, sê sy het die beskuldigde baie jammer gekry. “Dit lyk asof hy berou het en dit het gelyk of hy ons nog iets wou sê,” sê Naomi. “My dogter, Stacey, was egter emosioneel en ons het weggeloop. “Ek wens net die saak moet gou tot ’n einde kom en dat geregtigheid sal geskied.” Naomi sê die huis voel maar baie leeg sonder­ Eanan en die gemis is sommer vreeslik groot. Volgens haar voel dit nog onwerklik dat haar lewenslustige jong seun nie meer daar is nie. Eanan (14) is op die aand van 25 Januarie in William Slammert-rylaan in Bloemendal in die Baai deur ’n motor getref terwyl hy en sy vriende gou winkel toe gestap het. Hy het enkele ure later in die hospitaal weens die ernstige aard van sy beserings gesterf. Die beskuldigde het van die toneel weggejaag, maar die polisie het hom omtrent 3 km verder in Timothy Valley vasgetrek. Hy is op borgtog van R500 vrygelaat.