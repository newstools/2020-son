DIE Youth Media Move­ment (YMM) in samewerking met MICT Seta het ’n sertifikaat-seremonie gehou vir kids wat ’n kursus oor hommeltuie (drones) voltooi het. Die seremonie is gedoop Game of Drones en die kursus het drie maande geduur. Die event is gehou by die Hoërskool Glendale in Rocklands, Mitchells Plain. Dit is bygewoon deur verteenwoordigers van die Wes-Kaapse onderwysdepartement en MICT Seta. Die adjunkminister van kommunikasie, Ayanda Mbolekwa, sê: “Baie jong mense soos julle het nie die hoop verloor om ’n beter toekoms vir hulself in Suid-Afrika te bou nie; jonges wat soos julle optimisties bly oor die land en ’n beter wêreld wil hê. “As ek deur die vertrek kyk, sien ek agente van verandering. “Ek weet dis verg harde werk van die graduates en hulle ouers om tot hier te kom.” Mbolekwa sê die tegniese opleiding is van die beste en lui die vierde industriële revolusie (4IR) in. “Met die soort opleiding wat julle by YMM gekry het, is daar geen beperkings vir julle loopbaanmoontlikhede nie.” Stella Ndabeni-Abrahams, die minister van kommunikasie, sê dit was baie lekker om die kursus vir die kinders van die Kaapse Vlakte aan te bied – veral vir die 26 gestremde deelnemers wat die kursus voltooi het. “Hulle het gesien deur self die drones te bou en te laat vlieg, is enigiets moontlik.” Marshall Nelson, direkteur van die YMM, sê die mense het baie uitdagings en word uitgesluit van baie geleenthede. Hy voeg by: “Dit was vir hulle en vir ons ’n lekker beloning om die entoesiasme en opwinding te sien terwyl hulle die kursus voltooi het.”