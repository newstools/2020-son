TERWYL Tottenham Hotspur se baas, José Mourinho, in die bres getree het vir sy defender Eric Dier, gaan die Engelse Sokkervereniging (FA) glad nie so simpatiek wees nie. Inteendeel. Klagtes van die Premierliga se base staar Dier in die gesig weens sy manewales tydens ’n FA Cup-vyfde-ronde-stryd in Londen. Dis nou ná Woensdag se nederlaag van 2-3 (1-1) teen Norwich City op penalties. Fans in die stadion het Dier glo beledig. Een van Dier se twee broers was ook in die stands toe die drama ontvou. Die speler het van die veld gehardloop en oor die sitplekke gespring om die sondaar te konfronteer. Dier se broer was ook nie gelukkig nie en die sekuriteit moes hom ook in toom hou. Mourinho het gesê: “Ons as pro’s mag dit nie doen nie. “Maar ek herhaal: Ek is met die speler en ek verstaan die speler. “Die fans was tot en met die laaste penalty wat ons geskop het by die span. Waarskynlik “Wanneer iemand jou beledig en jou familie is daar, en jou familie raak betrokke by die persoon wat jou be­ledig het – in dié geval jou jonger broer ... “Ek dink Eric het gedoen wat ons as beroepsmense nie kan doen nie, maar ek herhaal: Dis iets wat elkeen van ons waarskynlik sou gedoen het,” het Mourinho gesê.  – AP