RAITHBY Universals (RU) het Saterdag weer positiewe treë gegee in sy voorbereiding vir dié seisoen se Westelike Provinsie-klubrugby. Dié Superliga C-klub van die Helderberg het Van Der Stel-Evergreens (VDE) met 24-14 in ’n vriendskaplike wedstryd geklop. RU was uit die staanspoor in beheer, maar VDE se pak voorspelers het seker gemaak die besoekers bly in die spel. Die flambojante en vloeiende rugby is eers laat in die tweede helfte opgedis. Hein Gordon, voormalige RU-afrigter en inwoner van Raithby, is nou in beheer van die Stellenbossers. Gordon het later sy stewels aangetrek en so ’n paar kragtige lopies ingesit. Hoewel VDE verloor het, was Gordon tevrede met die vertoning. Hy het aan Son gesê: “Ons het goed gespeel, maar daar is mos maar altyd ruimte vir verbetering. “Daar was te veel ongedwonge foute. Ons sal moet harder werk aan ons fiksheid.” ’n Raithby-boorling, Adrian Herman, is RU se nuwe agterlynafrigter. Sy ouer broer, Henry-John, is hulpafrigter vir die hoofafrigter, Patrick Booysen. Die broers sê: “Ons is net bly die manne het vandag toegepas wat ons hulle in die week gewys en geleer het. Daar is nog baie tyd voor die league afskop.”