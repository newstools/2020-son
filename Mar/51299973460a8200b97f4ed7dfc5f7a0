DIE Wes-Kaapse onderwysdepartement (WKOD) skarrel nog om poste vir onnies by ’n skool in Bishop Lavis te vul. In die derde maand van die jaar sit die Laerskool Bishop Lavis nog met oorbevolkte klaskamers. Leerders van dié skool het hulle gisteroggend aangesluit by ’n protesaksie deur ouers vir meer onnies by die skool. Die kinders het posters geswaai en op en af in Lavis Drive gehardloop. Van die plakkate lui: “Ons soek effektiewe opvoeding” en “Stelsel faal ons weereens.” ’n Lid van die skool se beheerliggaam, Monique Abrahams, sê die skool wag al sedert 2019 vir ekstra onnies. Abrahams sê: “Die getal het die afgelope tyd vermeerder en ons het al in September die WKOD ingelig dat ons ten minste nog twee onnies benodig. “Dis sodat die skool goed kan funksioneer, sodat die onnies sowel as die kinders daarby kan baat vind. “Die WKOD sou Maandag na ons teruggekom het met ’n antwoord, maar tot dusver het ons niks van hulle gehoor nie.” ’n Woordvoerder van die Bishop Lavis Action Community (Blac), Beverly Fortuin, sê dis onaanvaarbaar dat kinders in oorbevolkte klaskamers onderrig word. Die skool was gister vir die tweede dag weens die betoging gesluit en geen onderrig het plaasgevind nie. Fortuin sê: “Geen onderrig sal plaasvind nie. “Die hek sal toegesluit bly totdat die WKOD die onnies beskikbaar maak.” Volgens haar is die ratio tans 60 leerders per onnie vir gr. 4-klaskamers. “Dis onaanvaarbaar,” sê sy. “Daar is geen manier dat kinders ’n kwaliteit-opvoeding in sulke omstandighede kan kry nie.” Fortuin sê ook die WKOD het nog nie gereageer op hulle eise vir meer onnies by die skool nie. ’n WKOD-woordvoerder, Bronagh Hammond, sê die departement is bewus van die betoging. Sy het verder bevestig dat die skool gesluit is weens die protesaksie. Volgens Hammond is die WKOD tans in die proses om die betrokke poste te vul.