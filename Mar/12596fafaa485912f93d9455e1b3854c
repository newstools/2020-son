DIE Boland, die unie met die meeste spanne (11) in vanjaar se Gold Cup-kompetisie, se kwalifiseringswedstryde vir die toernooi skop môre in Wellington af. Twee van die Boland se tradisionele reuse, Villagers Worcester en Robertson Town, speel ook in dié wedstryde. Hawston, Abbotsdale, Delicious (Noordweste), Vanrhynsdorp Eagles en Hamlet is die ander spanne wat die volgende twee Saterdae sake in die Boland Stadion in Wellington sal uitspook. Verseker Saldanha kwalifiseer outomaties vanweë sy status as Boland-kampioen, terwyl die ander finalis van verlede jaar, Caledon, ook sy plek bespreek het. Roses United en Darling is die ander twee spanne wat verseker is van hulle plek in die Gold Cup. Abbotsdale kom 10:30 teen Hawston te staan, met Delicious wat daarna (12:30) in aksie is teen Town. Eagles en Hamlet meet 14:30 kragte, terwyl Vredenburg teen Villa, Boland se Gold Cup-verteenwoordiger van laas jaar, te staan kom. Die hekke open 09:00. Die toegang is R30 vir volwassenes en R10 vir kids onder 12.