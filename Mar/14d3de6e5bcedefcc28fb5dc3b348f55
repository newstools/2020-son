MINSTENS 21 mense is dood en 20 beseer in ’n ongeluk gisteroggend in die Oos-Kaap. Volgens die Padverkeerbestuurskorporasie (RTMC) se Simon Zwane het die bus omstreeks 08:00 gery op ’n grondpad naby die Tafalofefe-hospitaal toe dit omgeslaan het. “Die Marcopolo-bus het gereis vanaf Cebe, het passasiers by locations langs die roete opgetel en was na Butterworth op pad,” verduidelik Zwane. Volgens hom het die busbestuurder beheer verloor en die bus het by ’n helling afgetuimel. Die finale sterftesyfer moet nog bepaal word. ’n Woordvoerder van die Oos-Kaapse departement van gesondheid, Sizwe Kupelo, sê twee helikopters en ambulanse is dadelik gestuur na die toneel tussen Mazeppa-baai en Cebe. “Ons helikopters kan weens die ruwe terrein nie op die toneel land nie,” sê Kupelo. Volgens diegene wat eerste op die toneel was, was daar tien lyke sigbaar nadat passasiers vermoedelik uit die bus geslinger is. Hospitale in Mthatha en Oos-Londen is aangesê om beddens oop te hou vir beseerdes wat daarheen vervoer gaan word. Die eerste passasier wat per helikopter na Oos-Londen hospitaal vervoer is, is ’n driejarige seuntjie. Hy is in ’n kritieke toestand.