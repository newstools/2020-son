HY HET sy eksmeisie se hokkie met haar, haar seun en haar lover en al aan die brand gesteek. Vir dié daad is Msizeli Gaga van Philippi tot 24 jaar gevangenisstraf gevonnis. Die 41-jarige pa van die drie is in die Kaapse hooggeregshof skuldig bevind aan die moord op Simbo­ngile Gxabagxaba, haar agjarige seun, Simbonile, en haar kêrel, Isaac Ndizeye. In die verhoor het die hof gehoor Gaga was naar omdat Simbongile hom vir ’n buitelander gelos het. Op 10 Maart 2017 het hy die ma van twee seuns, Simbonile en Simamnkele (14), daarvan beskuldig dat sy hom klaar uitgeëet het en nou na ’n buitelander toe draai. Gaga wou ’n fight met haar begin, maar is gekeer deur die mense wat saam met Simbongile gesit en drink het. By sy huis het hy vir sy girlfriend, Nomfaneleko Zwedala, gesê hy soek die geld terug wat hy op Simbongile spandeer het. In die vroeë oggendure van 11 Maart 2017 het inwoners hom naby sy eksmeisie se shack gesien. Hy het toe gesê niemand sal slaap nie. Simamnkile het by die buurman se huis geslaap. Die buurman se huis is ook afgebrand, maar hy en Simamnkile het ongedeerd ontsnap. Toe sy ma se huis aan die brand slaan, moes hy toekyk hoe sy hele gesin doodbrand. Die staat kon nie bo redelike twyfel bewys dat Gaga die moorde beplan het nie. Die hof het wel bevind alkohol het ’n groot rol in die daad gespeel. Jaloesie en wraak het ook tot die man se aksies by­gedra, het hof bepaal. Gaga is vir elke moord 15 jaar tronkstraf opgelê. Hy het ook 14 jaar direkte tronkstraf gekry vir twee sake van brandstigting en 10 jaar vir poging tot moord op Simamnkile en die buurman. Effektief In totaal is Gaga 67 jaar tronkstraf opgelê, maar die hof het gelas dat van die vonnisse gelyklopend uitgedien word. Effektief sal hy 24 jaar moet uitdien. Volgens Eric Ntabazalila van die nasionale vervolgingsgesag het die staat nie die vonnis gekry wat hy wou hê nie. “Maar die staat berus in die hof se besluit,” het Ntabazalila gesê. Gaga se lawyer het direk ná die vonnisoplegging gevra vir ’n datum om aansoek te doen vir verlof tot appèl. Volgens die lawyer het Gaga instruksies gegee dat daar teen die skuldig­bevinding geappelleer moet word. Die aansoek word Dinsdag 24 Maart aangehoor.