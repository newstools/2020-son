GEREGTIGHEID kan nou hopelik kom vir die vermoorde Abenise Bowes (30) van Grassy Park. Die lyk van Abenise, ’n ma van twee minderjarige kids, is op 2 April 2017 in ’n vlak graf in ’n veld agter die Plantation Primêre Skool in Olympic Laan, Grassy Park, gekry. Sy is destyds op 30 Maart laas lewend gesien, maar eers op 1 April as vermis aangegee. ’n Dag later is haar lyk gevind. Son het destyds berig sy is vermoedelik met ’n stomp voorwerp oor die kop geslaan. Sy is met haar gesig na onder begrawe. Lyfwag Haar man, Dwight (40), is eers twee jaar later vir die gru-moord aangekeer. Luidens berigte sou Abenise vir Dwight los op die dag toe sy laas lewend gesien is. Sy is egter nooit weer daarna gesien nie. Van die egpaar se bure het destyds aan Son vertel Dwight het Abenise al verskeie kere aangerand. Die aand van 30 Maart 2017 het hulle glo gesien hoe die man sy vrou uit die huis en oor die veldjie jaag. Dwight, ’n voormalige lyfwag, het Vrydag heel breëbors in die Kaapse hooggeregshof verskyn. Hy is in 2019 in die Wynberg Landdroshof op borgtog van R5 000 vrygelaat. Die staat het Vrydag alle dokumente wat die nadere besonderhede oor die saak bevat, aan sy lawyer verskaf. Hy en sy lawyer sal konsulteer. Die saak is op 17 April in die hof vir nóg ’n verhoor. Die hof sal dan besluit wanneer die verhoor sal begin en hoor of Dwight ’n pleitooreenkoms oorweeg. 