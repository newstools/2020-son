AS HY die GrandWest Arena kon uitverkoop, sal jy nie die kans wil misloop om lid te wees van die gehoor vir sy nuwe gospelprogram op die DStv-kanaal kykNET­ & kie nie. Ek het julle mos voorheen vertel dat die gospelkunstenaar Jonathan Rubain ’n splinternuwe gesels- en gospelmusiekprogram, Koortjies met Jonathan Rubain, losgeslaan het. Die show gaan fokus op hoe jou geloof jou deur moeilike tye kan dra en hoe om ’n beter mens vir jou bure en naaste te wees. Verder is daar gaste wat gaan kom gesels oor die krag van sang en lofprysing. In elke aand se episode kom kuier daar bekende gaste wat oor ’n betrokke onderwerp gaan saampraat. Die 34-jarige boorling van Hanover Park op die Kaapse Vlakte is gereed om kykers te vermaak met ’n lekker koortjie-saamsingsessie. En jý kan ook deel hê aan die program. Opnames Al wat jy moet doen, is om ’n e-pos te stuur na gehoor@koortjies.tv en die span sal met jou in verbinding tree. Kom kyk hoe gaste soos Tracey Lange, JP Duminy, Zane Meas en Jarrad Ricketts gesels oor die rol van geloof, sang en spiritualiteit. Opnames is van 13 tot 15 Maart, 20 tot 22 Maart en weer van 25 tot 28 Maart. Tye is soos volg: Weekdae en Vrydae: 19:30 (deure word 19:00 oopgemaak). Saterdae: 18:00 (deure word 17:30 oopgemaak). Sondae: 17:00 (deure word 16:30 oopgemaak). Neem asseblief kennis dat verfilming in die Atlantic Studios in Montague Gardens, Kaapstad, plaasvind. Alle gehoorlede moet ouer as 18 wees. Daar is net 100 sitplekke beskikbaar en dié wat eerste mail, kry sitplek. As daar nie meer plek beskikbaar is nie, sal die span jou kontak vir ’n alternatiewe datum.