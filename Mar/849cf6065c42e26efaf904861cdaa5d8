TAZNE van Wyk, Emaan Solomons, Reagan Gertse, Michaela Williams en Sibusiso Dakuse ... Dít is die name van kinders wat om ál die verkeerde redes en op ’n hartseer-noot bekend geraak het. Die jaar 2020 is nog jonk, maar dis reeds ’n donker jaar vir kinders. Die vieslike moord op vier weerlose kinders het mense landwyd geruk. Maar was dit genoeg om ’n oplossing te kry? Sal hierdie name, nes dié van Courtney Pieters, Stacha Arends, Stacey Adams, René Roman en Kaithlyn Wilson, net genoem word wanneer iets so wreeds weer in die land gebeur? Sal die gemeenskap dan weer die politici se aandag soek? Sal die stof net weer gaan lê, met als vir die besluitnemers vergete? Wanneer gaan ’n optog teen geweld teen kinders en vroue die finale een wees wat iets sal laat gebeur? Dis wat almal wil weet. Lucinda Evans, voorsitter van Philisa Abafazi Bethu, ’n gemeenskapsorganisasie in Lavender Hill, sê dis dinge wat haar ook pla. Volgens dié aktivis vir vroue- en kinderregte moet die fokus op sulke kwessies ’n daaglikse ding wees en nie net iets wat na vore kom wanneer wrede goed gebeur nie. “Uiteindelik stel almal meer belang in wat nou gebeur, maar wat van die kinders wat elke dag in gevaar is en wat met die letsels van hulle vriend se dood moet sit? “Dis hoog tyd dat ons nou ons land terugvat, want hoeveel keer moet ons vuiste in die lug staan?” Evans stel voor mense moet die veiligheid van kinders ernstiger begin opneem. “Wees ’n goeie uitkyk-antie of -uncle. As jy van ’n kind weet wat elke dag verby jou loop terwyl jy by jou vensterbank sit en jy sien nie meer daai kind nie, of die pattern verskil, gaan vra hulle ouers. Rapporteer dit. “Wees daar wanneer dinge stil is. Moenie bang wees wanneer dit by kinders se veiligheid kom nie.” Evans waarsku ook die regering en vra dat die owerhede versigtiger moet wees wanneer dit by die aanstelling van mense kom wat met kinders werk. “Sibusiso se (vermeende) moordenaar is ’n basketball-afrigter. Het hulle hom gescreen? “Selfs taxi-bestuurders en bus­drywers is die tipe mense wat gescreen moet word. En asseblief, ons vra mooi, sorg dat die lys van seksuele oortreders aan die publiek bekend gemaak word.” Die voorsitter vir die Wes-Kaapse eenheid vir vermiste persone, Candice van der Rheede, is dit eens met Evans. Van der Rheede vertel sy sal by die doodstraf-opsie staan en sy sal nie haar mind verander nie. “In die samelewing waarin ons nou bly, sien mense die dood van ’n kind as die norm. Dit is nie die norm nie; dis abnormaal! “Ons vat nie regtig ‘jou kind is my kind’ ernstig op nie, want dit moet iets wees wat elke dag beoefen moet word.” Van der Rheede glo die eintlike moordenaars is die regering. Sy verduidelik: “Hulle het dit toegelaat om die goed vry te laat, so hulle is die hit men. Dan kom sê hulle net sorry tot die next kind. “Dis soos ’n cycle. ’n Kind is vermoor, ons march ons blou totdat die law kom en dan gebeur daar weer so iets, want die verdagtes is so gewoond aan die tronk dat dit vir hulle lekker is daar. “Hulle verdien nie om te lewe nie.” Sy het ook ’n persoonlike boodskap vir die land se nommer 1: “Meneer die president, trek so ’n bietjie jou suit uit en kom saam wanneer ons ’n kind se lyk kry. “Sit saam met daai kind wat verkrag is en wat so getraumatiseer is en luister na hulle hartseer. Miskien sal jy dan jou mind ver­ander oor die doodstraf.”