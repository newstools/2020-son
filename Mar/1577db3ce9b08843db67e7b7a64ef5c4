DAN Malesela se antwoord is ja as hy gevra word om weer by Chippa United te kom coach. Die Chilli Boys is weer sonder ’n coach nadat Norman Mapeza bedank het. Dié Zimbabwiër het na bewering besluit om te loop voordat die Chilli Boys se trigger-happy voorsitter, Chippa Mpengesi, hom fire­. Geklop Son verneem dat Mapeza in die ore gekry het dat Mpengesi hom gaan fire. Dít is selfs nadat die Chilli Boys vir AmaZulu Saterdag in die Nelson Mandelabaai Stadion met 1-0 geklop het. Dié oorwinning het die Baaienaars boonop weer buite gevaar van relegasie uit die Premier-sokkerliga (PSL) geplaas. Nóg ’n rede waarom Mapeza geloop het, is omdat sommige van die spelers hom nie respekteer nie. Daar word verder verneem dat Mpengesi gister nog probeer het om Mapeza te oorreed om te bly. So, nou is die vraag: Wie is mal genoeg om Chippa te kom coach? Daar is boonop nog net sewe wedstryde in die PSL-seisoen oor. Malesela, wat tans sonder werk is, sê hy is nie bang om ’n vierde keer in sy loopbaan in die Baai te kom coach nie. Hy sê: “Ja, ek sal die werk vat, maar ek het nog glad nie met enige iemand by Chippa gepraat nie.” Malesela het die Nedbank Cup verlede seisoen met TS Galaxy, ’n Nasionale Eerste Liga (NFD)-span, gewen. Toe hy Chippa die eerste keer kom coach het, was dit in soortgelyk omstandighede as nou. Chippa se bestuur het nog nie ’n verklaring oor Mapeza uitgereik nie. Gewys Volgens Son se bronne by dié klub gaan die hulpafrigter, Mbuyiselo Sambu, in beheer geplaas word. Die Chilli Boys soek nou hulle vierde afrigter vir die seisoen. Dis nadat Clinton Larsen en Duran Francis vroeër die deur gewys is.