DRIE verdagtes (twee 31 en een 23 jaar oud) is toegekap vir die beweerde verkragting van ’n 28-jarige Baaise vrou. Kol. Priscilla Naidu, polisiewoordvoerder, sê die klaagster het Vrydagoggend omstreeks 01:00 in ’n cab in Pearsonweg, Sentraal, geklim. Daar was twee ander mans ook in die cab. Die klaagster is toe saam met die mans na ’n plaaslike kroeg, waar hulle gedrink het. Volgens Naidu het die mans die vrou toe na ’n ander kroeg in die noorde­like areas genooi. Sy sê die vrou is toe geneem na ’n huis in Koenstraat, Cleary Estate, waar sy na bewering deur die drie mans verkrag is. Omstreeks 08:00 het die vrou daarin slaag om weg te hardloop. Sy het werkers by ’n nabygeleë busdepot alert. ’n Polisievoertuig is voorgekeer en die voorval is by die cops aangemeld. Terwyl die vrou nog besig was om die voorval by die polisie aan te meld, het die gemeenskap ’n 31-jarige man – wat na bewering betrokke was by die rape – daar aangebring en aan die polisie oorhandig. Omstreeks 21:00 dieselfde dag het die polisie gereageer op inligting dat twee mans in Brandonstraat, Bloemendal, deur die gemeenskap aangerand word. Toe die polisie op die toneel aankom, was die mans al behoorlik saggemaak. Verdere ondersoekwerk het aan die lig gebring dié twee is die ander verdagtes in die verkragting. Die twee mans is in hegtenis geneem en hospitaal toe geneem vir mediese behandeling. Al drie verdagtes word aangehou op klagte van verkragting en aanranding. Hulle verskyn binnekort in die landdroshof. Lt.genl. Liziwe Ntshinga, provinsiale polisiekommissaris, het die polisie geloof vir die inhegtenisneming van die verdagtes. Sy het ook die gemeenskap gemaan om nie die reg in eie hande te neem nie. Ntshinga sê die vlaag van geweld teenoor vroue en kinders sal nie geduld word nie. Volgens haar is dit die verantwoordelikheid van die gemeenskap en die polisie om dié misdade uit te wis. Sy sê gemeenskaps­betrokkenheid is belangrik om te sorg vir ’n afname in die geweld teenoor vroue en kinders. Ntshinga sê indien die oortreders bekend is, moet dié inligting oorhandig word aan die polisie, wat op hulle beurt ’n inhegtenisneming sal uitvoer.