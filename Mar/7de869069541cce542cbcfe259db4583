FAIRVIEW Rovers het Sondag op die Marock Road Sportgrond hulle derde agtereenvolgende Stardrift Sokkertoernooi gewen. Dit lyk asof dié titel aan Rovers behoort met die gasheer van die toernooi wat dit nie eens kon regkry om die verdedigende kampioen in ’n naelbyt-eindstryd te stop nie. Nie een van die twee het in gewone speeltyd die nette laat raas nie. Met die telling 0-0 is daar toe na skoppe van die strafdoelmerk gekyk, met Rovers wat hulle nerves die beste kon beheer om met 3-1 te wen. Rovers se breier, Brendan Prince, het die doelwagter, Luwayne “Chieky” Basterman, as hero uitgesonder vir sy super saves in die shoot-out. Prince het gesê: “Ek dink met drie wedstryde so kort ná mekaar het al twee spanne bietjie gesukkel. “Gelukkig vir ons was Chieky uitstekend. “Hy het goed gedoen in die wedstryde en toe dit rêrig saak maak, uitgeblink tydens die strafskoppe.” Basterman sê hy is bly dat sy span nou die derde keer die trofee gewen het, maar daar lê harde werk voor in die Northern Areas Football Association (Nafa) Premierliga. “Dit is natuurlik goed om te wen en ek is trots op die spelers, maar ons soek baie meer dié seisoen. Ons moet hard werk om goeie vertonings in die liga te lewer en in ander kompetisies.” Volgens hom was die kwaliteit van die spel baie hoog. Hy voorspel dié seisoen gaan van die bestes ooit wees. “As ek kyk na al die klubs wat deelgeneem het, was die sokker van ’n hoë gehalte en daarom voel ek dié liga kan van die opwindendste nog wees.” “Stardrift het weereens ’n uitstekende toernooi aangebied. Alles was goed georganiseerd en ek moet almal bedank wat betrokke was.”