DIE moorde van Tazne van Wyk en Reagan Gertse wys die rehabilitasie van gevangenes en die paroolstelsel het misluk. Só het die minister van justisie en korrektiewe dienste, Ronald Lamola, Woensdagoggend aan die media gesê. Dit was kort voordat hy met belanghebbendes sou vergader oor foute in die paroolstelsel. Lamola sê die afdwing van paroolvoorwaardes het misluk en die kriteria waarvolgens misdadigers op parool vrygelaat word, sal moet verander. Hooggeplaaste amptenare in die departement van korrektiewe dienste en paroolrade is Dinsdag na 'n dringende vergadering geroep om die foute in die paroolstelsel te bespreek. Lamola se optrede kom na 'n aantal kinderontvoerings en moorde die afgelope tyd in die Wes-Kaap. Die beskuldigdes wat gearresteer is vir die moorde van Tazne van Kaapstad en Reagan van Tulbagh was albei uit op parool. Lamola het Dinsdag in 'n verklaring gesê die parool wat in die laaste boekjaar aan gevangenes in die Wes-Kaap toegestaan is, gaan ondersoek en evalueer word om te sien of daar aan al die prosedures van die Wet op Korrektiewe Dienste voldoen is.