RUBGYKLUBS wat laas jaar liga-kompetisies van die Oostelike Pro gewen het, wag nou nog op hul prysgeld van ’n bekende borg. Die koeldrankvervaardiger Twizza skuld Progress in Uitenhage R50 000 nadat dié klub die OP se Superliga gewen het. Verwarring Lilly Whites, wat die Suidoostelike Distrik Rugbyunie (SEDRU­) se liga-titel gewen het, word R10 000 geskuld. African Bombers, wenner van die Superliga Bottom 12, word na bewering R30 000 geskuld. Die OP Skeidregtersvereniging moes ook R30 00 ontvang het. Daar blyk egter verwarring te wees oor wie die geld aan die klubs moes betaal. Son het by sommige informante verneem dat die borg, Twizza, die geld regstreeks aan die klubs sou betaal, maar volgens die OPRU was die ooreenkoms met hulle en die borg. Die OPRU-president, André Rademan, het aan Son bevestig dat die ooreenkoms tussen hulle en die borg was. Lance Coertzen, groepbemarkingsbestuurder van Twizza, het gister aan Son bevestig hulle het met die OPRU vergader en die betaling is aan die klubs deurgestuur. “Ons is bewus van die geld wat ons aan OP skuld om aan die klubs te betaal. “Ons het gister met OP daaroor ontmoet en die geld is beskikbaar gemaak,” het Coertzen gesê. Coertzen wou nie uitwei waarom daar so lank gesloer is met die oorbetaling nie. Rademan het bevestig die OPRU is tevrede met hulle vergadering met Twizza. “Die saak is nou opgelos en die klubs sal hulle geld ontvang. Ons as OP sal eers die klubs betaal en sal dan deur Twizza vergoed word.” Intussen gaan Twizza nie meer as borg vir klubrugby in die OP optree nie. Coertzen wou nie oor die onttrekking uitwei nie, maar het gesê dat hulle op die oomblik besluit het om nie hulle borgskap te hernu nie.