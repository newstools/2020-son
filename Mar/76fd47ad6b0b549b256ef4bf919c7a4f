DIE jaarlikse Spar Women­’s Challenge in Port Elizabeth is weens Covid-19 uitgestel. Dít was die boodskap van Alan Stapleton, bestuurder van borgskappe en geleenthede deur Spar in die Oos-Kaap, ná pres. Cyril Rama­phosa se toespraak Sondagaand aan die land. Daarin is streng maatreëls aangekondig om die verspreiding van Covid-19 te probeer beveg. “In die lig van die uitsprake van die regering en die beperkings wat sportbyeenkomste opgelê is, sal die byeenkoms uitgestel word,” het Stapleton gesê. “Die 17de Oktober is as ’n geskikte (nuwe) datum voorgestel, maar ons sal die finale bevestiging gee sodra die fyner besonderhede uitgesorteer is. “Verdere verwikkelings sal aan die gemeenskap en alle ander rolspelers oor­gedra word sodra dit uitgewerk is.” Stapleton het bygevoeg die inskrywings van diegene wat reeds vir die wedloop ingeskryf het, sal geldig bly vir die toe­koms­tige datum. Die Women’s Challenge, wat afstande van 10 km en 5 km bied, sou Saterdag in Somerstrand, langs Pollokstrand, plaasgevind het. Dit lok jaarliks duisende drawwers en stappers na Port Elizabeth se strandfront. Dit is dus onderhewing aan die beperkings wat die regering opgelê het. Verbod In Ramaphosa se toespraak het hy weens die virus ’n nasionale ramptoestand verklaar. ’n Rits maatreëls is aangekondig om die verspreiding van die virus te beperk. “Daar is ’n verbod op byeenkomste van meer as 100 mense,” het die president gesê. “Daarbenewens word groot geleenthede en feeste gekanselleer.”