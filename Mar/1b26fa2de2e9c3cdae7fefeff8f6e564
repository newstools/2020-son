DIE Northern Areas Football Association (Nafa) se sokkeraktiwiteite is alles opgeskort, maar wat is die plan wanneer daar weer eendag gespeel kan word? Noudat die land vanaf vandag vir 21 dae onder lockdown geplaas is, sal daar beslis geen aksie wees nie. Dis natuurlik ’n baie moeilike situasie om voor te beplan, maar Jermyn Lean­der, die Apex United-breier, sê hulle kyk na die moontlikheid van ’n verkorte seisoen. Verleng “Afhangend van hoe lank die corona-virus-probleem voortduur, sal dit seker bepaal wat gaan gebeur. “Die probleem is, ons weet nie of die lockdown regtig net 21 dae gaan duur nie. Die moontlikheid bestaan dat dit verleng kan word,” sê Leander. Dié breier, wie se span hierdie seisoen sy debuut in Nafa se Premierliga gemaak het, sê ’n verkorte seisoen is waarskynlik die beste oplossing. “Dit sal tragies wees vir my span om nie verder te speel nie, maar in die lig van die probleme wat ons met die virus het, is ’n verkorte seisoen seker die beste opsie.” Valentine Brink, die Nafa-verteenwoordiger, sê hulle het nog niks beplan nie. “Ons wil nie nou planne beraam en dan word dinge verder uitgestel nie, maar ons sal definitief kyk na ’n verkorte seisoen as dinge na normaal terugkeer.”