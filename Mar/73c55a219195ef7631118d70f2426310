’N KAAPSE slimkop het dié week al laggend in haar eerste permanente werk gestap. Sy is Cameron Cupido van Manenberg wat Maandag begin het as artistieke direkteur by ’n Kaapse bemarkingsmaatskappy. Sy moes eers baie sukkel voordat iemand van haar kennis geneem het. Die 29-jarige slimkop het onlangs die oë laat rek nadat haar storie bekend geraak het. Nee, Cameron se storie het nie oor bendegeweld en vuurwapens gegaan nie, maar eerder oor haar goeie kwalifikasies en die gesukkel om werk te kry. Sy vertel: “Ek het ’n baie aktiewe belangstelling in die politiek, veral as dit kom by die onsekere situasie van ons bruin mense in die nuwe Suid-Afrika. Ek het juis in my honneurs- en meestersgraad ge­fokus op bruin identiteit.” Sy’t ’n meestersgraad in visuele studies aan die Universiteit Stellenbosch voltooi. Ná 30 aansoeke binne twee jaar en verskeie onderhoude sit sy nou uiteindelik met permanente werk. Uitleef “Ek het aanvanklik baie leerlingskappe ondergaan om my besig te hou. Uit desperaatheid het ek voorheen vrywillige werk gedoen by ’n nie-regeringsorganisasie, Art with heArt Africa. “Ek wou my egter uitleef in die kunste. Ek wil teken, ontwerp, verf en my visueel uitdruk, want dis my passie.” Danksy haar intellektuele vermoëns het sy ’n volle beurs ontvang om by die private meisieskool St. Cyprian’s in Kaapstad te gaan studeer. Hierna het sy eers ’n graad in visuele kommunikasie gaan doen en toe haar honneursgraad voltooi. In 2018 het sy haar meestersgraad verwerf. Sy is ook tans besig met ’n kinderboek en hoop dat sy haar positiewe boodskap hierdeur kan uitdra aan die mismoedige jongmense van die land. Intussen lui haar foon onophoudelik ná die goeie nuus. Sy is egter baie dankbaar vir elkeen wat haar op een of ander manier ondersteun het.