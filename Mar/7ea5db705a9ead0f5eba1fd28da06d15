’N DAG nadat Kaapstad se LGBTIQ-gemeenskap hulle regte met ’n kleurryke gedoente by die jaarlikse Pride Festival gevier het, is die lyke van ’n couple in hulle flat in die Strand gevind. Daar word geen misdaad vermoed nie, sê kapt. FC van Wyk, ’n polisiewoordvoerder. Andrea Steyn (25) en Taryn­ Davies (43) se lyke is Sondag in hulle flat in Maraisstraat gevind nadat vriende en familie nie een van hulle in die hande kon kry nie. Die polisie is toe gekontak. Na verneem word, moes die beamptes oor die muur spring om toegang tot die perseel te kry. Die skuifdeur na die flat was oop, maar die veiligheidshek was gesluit. Die eienaar van die flat wat die couple gehuur het, is laat kom en hy het die hek oopgesluit. Steyn se lyk het aan ’n tou in die badkamer gehang, terwyl Davies se lyk in die bed gevind is. Daar is ook ’n brief op die toneel gevind. Die brief, wat vermoedelik deur Steyn geskryf is, skets die prentjie dat die twee vroue ’n geskil gehad het. Steyn het na bewering eers gedreig om die verhouding te los en het uit die flat gestap. Toe sy terugkom, het sy Davies aan die tou sien hang. Sy het Davies se lyk afgehaal, in die bed gesit en ’n kombers oorgegooi. Daarna het sy haarself gehang. Volgens ingeligtes was die twee gereeld in rusies betrokke. Daar is ook bespiegel dat Davies al baie langer as Steyn dood is.