MEER sokkerspelers in Europa is in die naweek positief getoets vir die corona-virus – selfs ’n Italiaanse legende. Paulo Dybala het die derde speler van Juventus geword wat aangekondig het Covid-19 is by hom gediag­noseer. Dybala het in ’n tweet aangekondig hy en sy meisie, Oriana Sabatini, is positief getoets. “Gelukkig is ons albei in ’n goeie toestand. Dankie vir julle boodskappe (van bemoediging),” het Dybala gesê. Dybala se spanmaats Daniele Rugani en Blaise Matuidi is vroeër vandeesmaand positief getoets vir dié virus. Intussen is die voormalige AC Milan en Italiaanse sokkerlegende Paolo Maldini ook positief getoets. Maldini is Milan se techincal director en dié klub het aangekondig dat hy en sy 18-jarige seun, Daniel, met die siekte sit. AC Milan het in ’n verklaring gesê: “Paolo en Daniel toon geen gevaarlike simptome nie en het al klaar twee weke sonder kontak met ander mense deurgebring. “Hulle sal onder kwarantyn gehou word totdat daar ’n kliniese aanduiding is dat hulle ten volle herstel het.” Maldini is tans 51 jaar oud en word as een van Italië se beste verdedigers van alle tye beskou. Hy het vyf keer die Cham­pions League saam met Milan gewen en in 647 wedstryde vir dié klub gespeel. Die Belgiese sokkerspeler en voormalige lid van Manchester United, Marouane Fellaini, het ook Covid-19. Die Belg is positief getoets met sy terugkeer na sy Chinese klub, Shandong Luneng. Fellaini het Manchester in Januarie verlede jaar verlaat om in China se Superliga te gaan sokker speel. Toe hy positief getoets is, het hy volgens sy klub se verklaring nie koors gehad of ander newe-effekte getoon nie. Fellaini word wel onder kwarantyn geplaas en is die eerste speler in dié liga wat positief getoets is. Die Superliga was veronderstel om op 22 Februarie te begin, maar dit lyk nou asof dit nog langer uitgestel kan word – al het oorsese spelers na hul klubs begin terugkeer.