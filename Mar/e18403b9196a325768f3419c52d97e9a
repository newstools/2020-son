GEEN toeskouers sal toegelaat word om krieketwedstryde in dié jaar se Indiese Premierliga (IPL) by te woon nie. Organiseerders van die IPL en die Indiese regering het besluit om proaktief op te tree om die verspreiding van die corona-virus (Covid-19) in dié land te beperk. Die Wêreld-gesondheidsorganisasie (WHO) het dié virus reeds tot ’n pandemie verklaar. Altesaam 114 lande is geaffekteer. Afgelas Suid-Afrika is een van dié lande. Gister is 17 gevalle reeds bevestig. Die eerste internasionale eendagwedstryd (ODI) gister tussen Indië en Suid-Afrika in Dharamsala is afgelas. Swaar reën het daarvoor gesorg dat nie ’n enkele aflewering in dié spanne se eerste van drie ODI-kragmetings geboul is nie. Die tweede ODI word Sondag in Lucknow beslis. Die derde wedstryd word in Kolkata gespeel.