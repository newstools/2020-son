DIE corona-virus het ’n groot impak op sport en veral die sokkerwêreld, waar die meeste van Europa se top-ligas besluit het om wedstryde en selfs hele ligas op ys te sit. Die volgende ligas word almal geraak: Premier League, Serie A, La Liga, Ligue 1, Bundesliga, Champions League, Europa League, internationals en meer. Premier League en EFL: Die Premier League en EFL het alle wedstryde tot 3 April uitgestel weens die bedreiging van die nuwe corona-virus. Skotland: Die Skotse FA het aangekondig alle plaaslike wedstryde is tot nader kennisgewing opgeskort. Champions en Europa League: Uefa het die ronde van 16 wedstryde wat vir 17 tot 19 Maart beplan is, vir die Champions League sowel as die Europa League uitgestel. Wallis: Die FA van Wallis het plaaslike wedstryde op alle vlakke tot 4 April opgeskort. Vrouesokker: Alle WSL-wedstryde, sowel as wedstryde in die Championship en die Nasionale Liga, asook FA Cup-stryde, is tot 3 April uitgestel. Serie A: Die plaaslike seisoen is tot Vrydag 3 April opgeskort. Ligue 1: Alle Ligue 1- en Ligue 2-wedstryde is tot 15 April uitgestel. Die Franse Ligabeker-eindstryd tussen PSG en Lyon op 4 April is ook uitgestel. La Liga: Wedstryde is opgeskort vir die volgende twee wedstryddae – tot 5 April. Die eindstryd van Copa del Rey tussen Real Sociedad en Athletic Bilbao is tot 18 April uitgestel. Eredivisie: Wedstryde is opgeskort tot 31 Maart. Bundesliga: Alle wedstryde, dié afgelope naweek ingesluit, word tot 2 April opgeskort. League of Ireland: Die Sokkervereniging van Ierland (FAI) het alle wedstryde onder sy beheer tot 29 Maart uitgestel. Elders in Europa: Die Swiss Football League is ook tot 23 Maart uitgestel. Alle binnelandse sokker-aktiwiteite in Denemarke is tot 29 Maart opgeskort. Die Beker van België-eindstryd tussen Club Brugge en Antwerpen wat op 22 Maart sou plaasvind, is uitgestel. Die Oekraïense Premierliga sal tot 3 April agter geslote hekke gespeel word. Die Tsjeggiese FA het aangekondig hy het sokkerwedstryde tot nader kennis­gewing opgeskort. Al die wedstryde in Portugal se voorste sokkerliga, Primeira Liga, is opgeskort. MLS: Spel is vanaf 12 Maart vir 30 dae opgeskort.