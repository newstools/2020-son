MARK Boucher (afrigter) en Quinton de Kock (kaptein) se Proteas het uiteindelik hulle reeks duck vir die seisoen gebreek. Hulle het Woensdag in Bloemfontein die ODI teen Australië gewen en loop nou 2-0 in die reeks van drie voor. Indië, Engeland en Australië (T20’s) het die Proteas dié seisoen al bloedneus geslaan. Vertrek Lungi Ngidi se skitterende boulwerk (6/58) en Janneman Malan se onoorwonne match-winning 129 het die knoop deurgehak. Die Proteas kom môre in Potchefstroom in die derde en laaste ODI teen die Aussies te staan. Daarna vertrek hulle na Indië vir ’n blitstoer. Van 12 tot 18 Maart kom hulle in drie ODI’s (Dharamsala, Lucknow en Kolkata) teen Virat Kohli en kie te staan. Dit gaan die verstand heeltemal te bowe hoe Malan ná sy skitterbeurt vir dié toer oor die hoof gesien is. Jon-Jon Smuts is by die groep ingesluit, hoewel hy nog nie op internasionale vlak sy merk gemaak het nie. Die feit dat Smuts kan boul, het waarskynlik die deurslag gegee. Dit bly egter ’n ope vraag wat sal gebeur as Malan in Potch weer ’n honderdtal aanteken en Smuts, soos dikwels dié seisoen, weer nie veel bydra nie. Môre se kragmeting in Potch is ’n dagwedstryd. Dit begin 10:00. Toergroep na Indië: Quinton de Kock (k), Temba Bavuma, Rassie van der Dussen, Faf du Plessis, Kyle Verreynne, Heinrich Klaasen, David Miller, Jon-Jon Smuts, Andile Phe­hlukwayo,Lungi Ngidi, Lutho Sipa­mla, Beuran Hendricks, Anrich Nortje, George Linde, Keshav Maharaj.