MINSTENS agt mense is dood en 18 beseer in ’n ongeluk Sondagmiddag op die N1 tussen Sasolburg en Kroonstad in die Vrystaat. Volgens ’n woordvoerder van ER24, Werner Vermaak, het paramedics om 14:30 op die toneel opgedaag. “Hulle het gesien ’n bakkie en ’n minibustaxi was in die ongeluk betrokke en mense is uit die taxi geslinger. “Twee mense is buite die taxi gekry en was reeds dood en ses mense binne in die taxi het ook gesterf.” Volgens Vermaak is almal op die toneel dood verklaar en nog drie mense is ernstig beseer. “Twee mense is met twee verskillende helikopters na hospitale aan die Oosrand en Wesrand geneem.” Volgens Vermaak is die ander beseerdes op die toneel behandel en na verskillende hospitale in die area geneem. Die saak word ondersoek.