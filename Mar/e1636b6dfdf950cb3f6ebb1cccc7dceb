DIE Wes-Kaap is gereed vir enige gebeure rondom die gevreesde nuwe corona-virus, Covid-19. Die Nasionale Instituut vir Oordraagbare Siektes (Nios) het Donderdag bevestig dié virus het nou ook in Suid-Afrika opgedaag. Nios sê die siek persoon is iewers in KwaZulu-Natal, maar dis nie bekend gemaak in watter stad of dorp nie. Vroeër het die Wes-Kaapse minister van gesondheid. dr. Nomafrench Mbombo, gesê sy weet mense is bekommerd, maar sy het die publiek gevra om kalm te bly. Koors “Ons departement het wêreld­klas-stelsels en -fasiliteite om mense te toets en alles moontlik te doen om te help.” Die besmette pasiënt in KZN is ’n 38-jarige man wat met sy vrou na Italië gereis het. Hulle was in ’n groep van 10 mense wat op 1 Maart na Suid-Afrika teruggekeer het. Hy het op 3 Maart ’n dokter gaan sien. Sy simptome het koors, hoofpyn, ’n seer keel en ’n gehoes ingesluit. Verpleegsters het toe monsters geneem en dit na die laboratorium gestuur. Die pasiënt hou hom al sedert 3 Maart in self-isolasie. Dr. Zweli Mkhize, minister van gesondheid, sê die Emergency Operating Centre (EOC) het diegene geïdentifiseer wat met die man in kontak was deur onderhoude met die pasiënt en sy dokter te voer. Nios het ook reeds van sy mense na KwaZulu-Natal gestuur. Mkhize het Donderdag op ’n nuuskonferensie gesê hulle het by China geleer om vinnig op te tree en daar is g’n rede vir paniek nie. “Ons wil net mense bewus maak van wat aangaan en gaan geen spe­siale noodmaat­reëls instel nie. Ander lande het goed geslaag om die virus in toom te hou.” Op die mediakonferensie het ’n kenner ook gesê mense word vir 14 dae in kwarantyn geplaas – en dis net die mense wat naby die besmette persoon was. Daar is geen bewys dat die virus in dié stadium onder mense in SA gemeenskappe versprei nie.