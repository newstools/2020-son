DIE hare het gewaai en dít alles ten bate van die groot K. Die Brackenfell Hyper-winkelsentrum het Saterdag in samewerking met Cansa Shavathon ’n geldinsameling gehou. Dit het ook gedien as ’n bewusmakingsveldtog teen kanker en was ’n reuse-sukses. Die event is gereël deur Khoilective Events, wat die breinkind is van die bekende artist D.O.E.P., oftewel Durane­ Plaatjies. Geskenk Mense van heinde en verre het op die sentrum toegesak om skenkings by te dra en hulle hare te kleur of af te skeer. Sommige het self hulle pony tails afgesny en dit geskenk vir die doel. Bekendes in die vermaaklikheidsbedryf het die skare vermaak. Die kitaarman Keanu Harker, die saxofoonspeler Jeandre Jacobs en die Orioz Dansgroep van Eersterivier was ook daar. Die bekende sepiesterre Melanie du Bois (Felicity in 7de Laan) en Irshaad Ally (Rhafiek in Suidooster) het ook kom gesig wys. Talle borge het ook bygedra tot die sukses van die veldtog.