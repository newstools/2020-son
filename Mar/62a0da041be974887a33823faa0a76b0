DIE polisie in Gauteng is op soek na die mans wat drie mense in Benoni doodgeskiet het. Kapt. Mavela Masondo, provinsiale polisiewoordvoerder, sê die voorval het omstreeks 17:45 plaasgevind toe die drie slagoffers in ’n swart Audi A4, deur die gewapende mans in ’n BMW X5, geagtervolg was. Volgens Masondo het die verdagtes skielik op die kar begin skiet en toe weggejaag. “Die drie slagoffers is op die toneel dood verklaar. Die motief vir die moorde is in hierdie stadium nie bekend nie,” het hy gesê. Masondosê niks van die slagoffers is gesteel. Luidens die nasionale misdaadstatistiekverslag van 2018/2019 is moorde tans op die hoogste vlak in vier jaar. Daar was 21 022 gevalle van moord, wat ’n styging van 3,4% teenoor die getal van 2017/2018 is. In Benoni het die polisie 46 moord aangeteken, een meer as die vorige jaar. Lede van die publiek met inligting, kan hul naaste polisiekantoor of Crime Stop by 08600 10111 kontak.- News24 