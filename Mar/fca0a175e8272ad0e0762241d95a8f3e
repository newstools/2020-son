’N MA en dogter beweer hulle lewe in vrees vir die tikkop-pa (68). Silvia Fredericks (69) van Idasvallei en haar dogter, Raylene Jacobs (33), is bitter bang vir Marthinus Fredericks. Hy gebruik na be­wering dwelms. Ná ’n onlangse voorval waarin Jacobs met kookwater verbrand het, is die vrees nog erger. Hulle wonder nou heeltyd wat volgende is. Jacobs sterk tans in die Mediclinic Stellenbosch aan. Sy het tweedegraadse brandwonde opgedoen. Jacobs vertel sy en haar pa het verlede week Sondag in ’n stryery betrokke geraak. Dit het volgens haar gegaan oor krag­gebruik en ’n tikkop-meisie wat die pa aanhou. Ná die woordewisseling het Jacobs die meisie geklap. Sy beweer haar pa het toe die ketel met kookwater wat op die stoof gestaan het, gevat en op haar uitgooi. Jacobs vertel haar pa gebruik al jare dwelms soos dagga, maar dinge het erger geword toe hy in 2013 begin tik het. Volgens Jacobs is Marthinus nou aggressiewer. In 2018 is sy linkerbeen afgesit. Die dokter het na bewering gesê dwelms was die oorsaak. Volgens die skaam Jacobs wou sy nooit hê mense moet weet haar pa gebruik dwelms nie, maar sy sê nou sy kan dit nie meer dit hou nie. “Ek was altyd skaam oor die omstandighede, veral wanneer daar mense kom kuier het,” vertel sy. Uitgehaal Marthinus bly nie meer in die huis nie. Hy het vir hom ’n buite­kamer agter in die jaart aangesit. Jacobs het nou ’n saak gemaak teen haar pa. Maar Vrydag het die polisie by die hospitaal opgedaag om haar in kennis te stel dat haar pa ’n interdik teen haar uitgehaal het. In die interdik beweer Marthinus dat sy hom met die kookwater wou gooi en dit toe op haarself laat val het. Hy sê ook sy het om aangerand en hy kan nie homself beskerm teen haar nie. Marthinus sê verder in die interdik dat sy drank en dwelms op die jaart smokkel. Jacobs erken dat sy die tikkop-meisie geklap en uit woede haar pa met ’n pan gegooi het, maar sy sê dis nadat hy haar gebrand het. Sy beskou die res van die bewerings as belaglik. Silvia sê sy ondersteun haar dogter met die saak, maar vrees terselfdertyd wat haar man volgende kan doen. Albei sit met die hande in hulle hare omdat Marthinus hulle na bewering die hele tyd dreig. Sers. Noloyiso Rwexana, ’n woordvoerder van die polisie, het bevestig ’n saak van aanranding is geopen nadat die slagoffer op 1 Maart met warm water gegooi is. “Die saak word nog ondersoek. Niemand is nog in hegtenis geneem nie,” het Rwe­xana bygevoeg.