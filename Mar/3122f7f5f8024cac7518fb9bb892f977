MENSE is na verneem word met die dood gedreig oor hulle wil hê die openbare beskermer (OB) moet die laekoste-behuisingsprojek by Lourensia Park in Somerset-Wes ondersoek. Johnathen Brown, voorsitter van die gemeenskapskomitee Gardoncar, is ’n voorstander van so ’n ondersoek nadat bewerings van korrupsie op die lappe gekom het. Brown sê: “Ons wil hê die projek moet stopgesit word, want die korrupsie by die toekenning van huise moet eers ondersoek word. “Nadat dit uitgekom het dat ons na die openbare beskermer gaan, word ons lede met die dood gedreig.” Die behuisingsprojek is oorkant die Somerset Mall en langs die Strand-gholfbaan geleë. Die eerste fase bestaan uit 215 eenhede en die tweede fase uit 150. Volgens kenners in die eiendomsbedryf is dit een van die mees gesogte projekte vir die gebied waar dit geleë is. Van die huise kan reeds vir meer as R500 000 gewaardeer word. Brown sê daar was met die uitdeel van huise in die eerste fase ongerymdhede wat hulle onder die aandag van die Stad Kaapstad en die nasionale departement van behuising gebring het, maar daar het dadels van die ondersoeke gekom. Op 24 Februarie het hulle ’n vergadering met mayor Dan Plato in sy kantoor gehad waar hulle hom ook versoek het om die saak te ondersoek. Volgens Brown het Plato belowe om binne twee weke na hulle terug te kom, maar hulle wag steeds. Brown meen omdat die mense wat die huise uitdeel almal DA-ondersteuners is, word die klagtes onder die mat gevee. Dis hoekom hulle nou die OB genader het. Hy sê Gardoncar het beëdigde verklarings van hoe daar aan een van die mense op die komitee wat huise uitdeel, ’n bedrag van R2 000 betaal is vir ’n huis. Hy sê in fase 1 is daar twee vroue wat huise gekry het, maar nog in Garden Village in Somerset-Wes in huise woon wat aan die stadsraad behoort. “In fase 2 gaan ses familielede van een van die komiteelede huise ontvang,” onthul Brown. Hy sê daar is ander lede op die komitee wie se familie ook huise gaan ontvang. Volgens Brown is daar bejaardes en gestremdes wat oor die hoof gesien is. Raadslid Malusi Booi, die Stad se mayco-lid vir behuising, sê daar is verskeie kere met Gardoncar gekonsulteer. Booi sê huise is ingevolge die raad se beleid vanaf die databasis toegeken. “Gardoncar word ook aangeraai om liewer ’n klag by die polisie te gaan lê as hulle oor bewyse van korrupsie beskik. “Wat die toekenning van die huise in fase 1 betref, het die stadsraad die beleid van die gewese Helderberg-stadsraad gevolg,” sê Booi.