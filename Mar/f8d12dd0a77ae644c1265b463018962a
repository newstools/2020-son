ONS kan nou luister na Niyaaz Arendse (24) se heel eerste sin­gle. Julle sal die Kaapse sanger met sy lekker dans moves onthou van Idols SA 2018. Die all-round entertainer het al van kleinsaf mense met sy talent vermaak. Op sesjarige ouderdom het die sanger se onderwyseres sy ouers laat weet dat hulle ’n klein idol het en vandaar af het hy deelgeneem aan al wat ’n talentkompetisie in sy gemeenskap is. Later in sy lewe het hy lid geword van ’n boy band en dis waar sy professionele musiekloopbaan begin het. Hy het daarna solo gegaan en aan Idols SA Season 14 deelgeneem waar hy dit tot in die topvyf gemaak het. Nou spog die sangsensasie met sy debuut single “Don’t Need It”. Hy het die pop hit saam met sy vorige boy band-lede geskryf, saamgestel en vervaardig. Radiotreffer “Die track gaan basies oor my stryd of ek single of saam met die meisie moet wees. “Ons is die perfekte paartjie, maar daar is dinge waarmee ek moet deal en ek begin dinge overthink. Ek besef dan dat ek nie oor alles hoef te stres nie,” vertel Niyaaz. Ek het laas week Sondag die song op ’n plaaslike radiostasie gehoor en kon nie help om lekker te kry vir die funky pop song nie. Dit gaan beslis ’n radiotreffer word. Jy kan die song op alle digitale platforms soos Spotify en iTunes aflaai.