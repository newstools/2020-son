DIE rugbywêreld is vol sterre wat ondersteuners van dié sport oor die jare laat regop sit het om na hulle talente te kyk. Van ontslape legendes soos Jonah Lomu en Joost van der Westhuizen tot Martin Johnson en Brian O’Driscoll. Maar vra enige rugbyondersteuner – dit is daai kleiner mannetjies wat so sirkels om verdedigers kan hol wat mens nou regtig entertain. Hier is ses manne wat tans en in die verlede die rugbywêreld aan die brand gespeel het. 1. Cheslin Kolbe Dié boorling van Kraaifontein moes bitter lank wag vir sy eerste Springbok cap. Die Springbokafrigters Heyneke Meyer en Allister Coetzee het nie eens in Kolbe se rigting gekyk in hulle tydperk in beheer van die nasionale span nie. Kolbe se goeie spelpeil in Frankryk het egter Rassie Erasmus, direkteur van rugby, se oog gevang en dit was nie lank voordat Kolbe ’n groot bydrae gelewer het nie. Sy onderskep-drie in Wellington, Nieu-Seeland het die Bokke gehelp om die All Blacks in hulle agterplaas te klop. Hy was ook een van die sterre in laas jaar se World Cup in Japan en het in die eindstryd teen Engeland vir die Bokke gaan druk. 2. Damian McKenzie D-Mack, soos dié talentvolle All Black bekendstaan, moes self ook ’n bietjie lank wag voordat hy sy kans op internasionale vlak kon kry. En as dit nie vir ’n kniebesering was nie, het McKenzie die All Blacks in laas jaar se World Cup in Japan verteenwoordig. Daar is verskeie kenners wat glo dat die tyding van sy besering al voor die skouspel in Japan die All Blacks se planne deurmekaar gegooi het en hulle kanse op die titel drasties laat daal het. 3. Matt Giteau Dié Wallaby-legende kon amper in enige posisie in die agterlyn speel en was selfs al as skrummie vir sy nasionale span ingespan. Giteau is ook een van bitter min spelers wat kan spog met die voorreg dat hy sy land in vier World Cups (2003, 2007, 2011 en 2015) verteenwoordig het. 4. Christophe Dominici Moenie dié man se naam voor ’n All Black supporter noem nie – jy sal hom/haar sommer gou nagmerries gee. En as jy jou rugby goed ken, sal jy nog kan onthou hoe dié haastige Fransman die All Blacks dronk gehardloop het in een van die merkwaardigste terugveg-oorwinnings in ’n uitklopwedstryd van ’n World Cup. 5. Gio Aplon Aplon kan as een van die baanbrekers vir kleiner spelers in Suid-Afrikaanse rugby beskou word. En nes Kolbe het hy verdien om eintlik al vroeër deur die Bokke betrek te word. 6. Christian Cullen Noem dié All Black se naam en daar word meer oor sy status as die beste heelagter in die wêreld as sy size gepraat. Cullen het die vermoë gehad om verdedigingslinies se probeerslae om hom te tackle soos laerskool-pogings te laat lyk. Sy 46 drieë in net 58 toetse getuig daarvan.