DIE oorblywende wedstryde in die Varsity Shield-kompetisie is nou vir die All Blacks van die Walter Sisulu-Universiteit (WSU) soos eindstryde. Die All Blacks pak die Universiteit van KwaZulu-Natal (UKZN) vandag in die Howard College-rugbystadion. Ná vier wedstryde is die WSU die enigste onoorwonne span in die Shield. Akhona Mgijima, die WSU-breier, sê sy span is oorgehaal om dié rekordvertoning voort te sit. “Ons is gereed. Ons het dié week weer hard gewerk aan ons foute. Ons wil net daarop probeer verbeter. “Dis belangrik dat die spelers nie dinge te rustig aanpak nie; daarom sien ons elke wedstryd as ’n eindstryd,” sê Mgijima. Wat die kwalifisering vir Varsity Cup-promosie betref, wil WSU die druk op CPUT hou. Die NMU Madibaz het reeds vir volgende jaar se Varsity Cup gekwalifiseer. Luidens die Shield se gekombineerde log vir 2019 en 2020 kan die Madibaz (46 punte) nie meer verbygesteek word nie. Die WSU en CPUT het albei 35 punte. Die Tekkies lê tweede danksy ’n beter punteverskil. “Ons is nie geworry nie,” sê Mgijima oor promosie. “Ons wil seker maak ons bly wen en beklink só ’n plek in die promosie/relegasiestryd vir ’n plek in die Varsity Cup. “Ons doel is om die laaste twee wedstryde met bonuspunte te wen.”