’N BESIGE seisoen van klubrugby word landwyd verwag. Die tyd raak egter nou min vir spanne om die beste spelers te lok. Dis veral in die Weste­like Provinsie waar klubs in die volgende twee weke kwaai sal skarrel om hulle groepe betyds vol te maak. Die sluitingsdatum vir WP-klubs om spelers te lok, is 14 Maart. Luidens ’n verklaring van die WP het klubs dan tot en met Junie kans om hulle spelers te laat regis­treer. Eerste Geen speler mag vanaf 14 Maart sy mind change om vir ’n ander span te loop speel nie. Die eerste ligawedstryde in die WP sal oor die naweek van 4 April beslis word. In dié tydperk skop die Suid-Afrikaanse Rugbyunie se nuwe Gold Cup-kompetisie boonop ook af. Dit is nog onbekend hoe die WP die deelnemende klubs aan dié kompetisie gaan bepaal. Die Superliga A-kampioen van 2019, Durbell, is reeds van sy plek daarin verseker. Durbell sal soos die kampioene van ander unies se topligas eers teen die vierde ronde van die Gold Cup daarin begin speel. ’n Amptelike datum vir die afskop van die Gold Cup moet egter nog bevestig word. 