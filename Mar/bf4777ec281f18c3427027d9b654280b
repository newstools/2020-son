’N BEKOMMERDE vrou van Bonteheuwel worry erg oor haar 75-jarige ma wat naby die spoorlyn tussen die Netreg- en Bonteheuwel-treinstasie bly. Prasa het na bewering twee jaar terug die bestaande heining afgehaal om nuwe, groter Vibracrete-mure op te sit. Maar volgens Nadeema Marks het hulle gestop met die werk net voor haar ma se huis, waar daar nou ’n opening is. Marks vrees vir die veiligheid van haar bejaarde ma, wat bedags by die huis is. Sy vertel die tikkoppe dwaal bedags daar rond en daar is al verskeie kere by haar ma se huis ingebreek. Volgens haar het sy al talle pogings aangewend om te hoor wat verder gaan gebeur en wanneer die werk sal voortgaan, maar sonder sukses. “Ek bekommer my dood.” Omheining Riana Scott, woordvoerder van Metrorail, sê die muur tussen Nyanga en die Lansdowne-brug was ’n loodsgebied om te toets of die voorgestelde oplossing sal werk. “Dit was toe suksesvol.” Scott sê omheining word gewoonlik opgerig om bedryfs- en eiendomsgrense af te baken. “Konvensionele staal- en Vibracrete-heinings is albei geneig om gevandaliseer te word in sekere gebiede.” Scott noem Bonteheuwel as een van hierdie gebiede. “As deel van Prasa se herstelwerk aan die sentrale lyn van R1,4 miljard wat die minister van vervoer, Fikile Mbalula, gisteroggend aangekondig het, moet kritieke gebiede heinings kry,” sê Scott verder. Netreg en Bonteheuwel is daarby ingesluit. Treinpendelaars, gemeenskappe en die publiek sal in kennis gestel word sodra die kontrakte toegeken is.