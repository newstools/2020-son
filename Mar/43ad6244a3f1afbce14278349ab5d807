BINNEKORT kan ons ons weer verlustig in twee shows wat laas jaar vir groot opwinding gesorg het. Ons gaan kliphard skree vir ons gunsteling acts in die talentsoektog-program Maak My Famous 2 (MMF) en weggevoer word deur die hartroerende stories van Op Seer se Spoor 2. Die nuwe reeks van MMF begin 20:00 op 29 April op kykNET en 21:00 op kykNET & kie. Emo Adams is weer die aanbieder en hy word bygestaan deur Tarryn Lamb en Rushney Ferguson. Emo is in die tweede reeks weer op soek na nuwe vermaaklikheidsterre. Dié moet hulle staal kan toon en hulle talent ook teenoor gesoute kunstenaars kan wys. Kunstenaars moet weekliks hulle bes probeer om Emo en die 100 lede van die gehoor te beïndruk. Gehelp Die Emo ticket is steeds deel van die kompetisie en gaskunstenaars soos Pedro Kruger en Zolani Mahola sal ook kom inloer. Ontluikende kunstenaars sal ook nou deur Rushney Ferguson gehelp word met hulle choreografie. Daar is ook twee ekstra spesiale episodes waarna kykers kan uitsien. In een van dié episodes gaan Emo en die top-10-finaliste na elkeen se gemeenskap en hulle moet besluit hoe hulle R20 000 in die gemeenskap sal aanwend. Die ander episode is ’n verrassing wat die hartsnare sal roer ... Dan, 20:30 op 28 April is Op Seer se Spoor terug op kyk­NET & kie. Die ervare joernalis Ernusta Maralack is die aanbieder daarvan. In dié reeks gaan Ernusta terug na misdaadtonele wat gemeenskappe geruk het. In reeks 2 besoek sy onder meer Gauteng, die Noord-Kaap, Oos-Londen, Mosselbaai, Beaufort-Wes en Kaapstad. Ernusta praat weer met inwoners soos dié van Bernadino Heights in Kraaifontein. Die inwoners daar is in 2017 tot in hul fondamente geskud. Dit was nadat ’n weduwee al drie haar seuns geskiet het voordat sy selfmoord gepleeg het. Ek sien al hoe lê ons lekker onder die komberse en eet warm sagopoeding terwyl ons dié programme kyk.