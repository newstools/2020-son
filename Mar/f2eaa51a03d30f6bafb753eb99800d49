DIE Madibaz se eerste krieketspan vuur weer op al sy silinders. Dít was duidelik toe hy die PECC Saterdag in die OP-kompetisie op St. George’s Park verspot maklik met tien paaltjies oor 50 boulbeurte geklop het. Die PECC het eerste gekolf en 104 lopies bymekaargeskraap voordat die studente met 105 sonder verlies geantwoord het. Daniel Doyle en Erasmus Pretorius het die wenlopies vir Madibaz sonder moeite aangeteken. Doyle het ag viere en ’n ses geslaan en Pretorius ses viere en ’n ses. Die PECC se boulers het deurgaans deurgeloop en kon nie die lopievloei stopsit nie. In die PECC se kolfbeurt het Andries Kruger en Gerrie Gerber die beste gevaar met die kolf. Kruger het 20 lopies aangeteken. Gerber het ook 20 gekry, maar syne was onoorwonne. Hy het op nr. 11 kom kolf. Die studente wat die skade met die bal aangerig het, was Dylan Moorehouse en Brian Jack. Moorehouse het met 4/32 geëindig en Jack met 2/18. Afgestel In ’n ander wedstryd het Uitenhage met 75 lopies teen Motherwell gewen. Drie wedstryde is Sondag weens gure weer afgestel. Dit was die kragmetings tusen Jendamark United en die PECC, Madibaz II en Motherwell, en Old Grey en Madibaz.