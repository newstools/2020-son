’N STORM dreig in Helen­vale. Van die inwoners is hoogs ontstoke nadat hulle waardevolle en duur besittings “gebom” het. Die mense van Fitchardt- en Ibexstraat wil nou weet wie verantwoordelik is vir hierdie skade. Flatscreen TV’s, yskaste, DStv decoders en klein elektriese ware het in die slag gebly. Dis nadat hulle al geruime tyd gekla het oor die oop kabels op die hoek van Fitchardt- en Ibexstraat. Maria May (43), wat al die jare in die area woon, sê sy het swaar gekom aan haar besittings om dit netso te verloor. Haar man, Mario, sê die rook het eers uitgekom en die volgende oomblik toe skiet dit. “Ons was baie bekommerd dat die huis aan die brand sou raak,” het Maria gesê. Sy se haar twee seuns moet nou oorkant die pad TV gaan kyk. “Hierdie ding moet so gou moontlik opgelos word. Dit moenie nog sloer nie, want dis onveilig vir my kinders om in die aande by ander TV te gaan kyk. “Ons was by die raadslid se kantoor om te verneem wat staan ons te doen. Hulle het ons ’n eisvorm gegee wat ons moet invul.” Kort voor lank het ’n groot groep mense Son genader met klagtes van hulle besittings wat beskadig is. Een meisie sê sy het baie groot geskrik toe haar foon se charger op die bed aan die brand geraak het. Sy het haar selfoon in die slag verloor. Dalene Davids het ook ’n mikrogolfoond in die proses verloor en nog ander besittings. Claire Davids sê sy voel baie jammer vir haar skoondogter se verlies. Terwyl Son die onderhoude gevoer het, het werkers van die munisipaliteit aan die oop kabels gewerk. Maria wou egter weet hoekom hulle nou eers ná al die skade iets aan die saak kom doen. In Ibexstraat het Maria Jenneker gesê sy het net onlangs ’n nuwe TV-stel en yskas gekoop. Ompad “Amper die hele straat het skade gely,” het sy met ’n skril stem gesê. Almal wou net weet wie gaan vir hulle skade betaal. Van die outjies wat daar rondgestaan het, het gemompel dat hulle nie weer die hoofweg, Standford-weg wil toemaak nie, want dit is waarnatoe alles lei. Wanneer dit gebeur moet die motoriste ’n ompad ry, want die pad word versper met gemors en brandende buitebande. Die inwoners was dit eens dat hulle maar net vergoed moet word vir hulle skade.