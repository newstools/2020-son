DIE plaaslike krieket­seisoen is weens die corona­virus tot ’n halt geroep. Die eendagreeks sou later vandeesmaand sy klimaks bereik het, waarna die meerdagreeks hervat sou word. Die Cape Cobras het maar ’n treurige seisoen beleef en is heel onder op die eendaagse sowel as die meerdaagse punteleer. Ashwell Prince (afrigter) se span het nie ’n enkele wedstryd in die vierdagkompetisie gewen nie en kon ook slegs twee uit sy tien eendagwedstryde wen. Gevestig Hoekom die Cobras so sukkel, is ’n raaisel. Al die spelers praat met hoë agting van Prince en hy het redelik baie talent tot sy beskikking. Pieter Malan, Zubayr Hamza, Janneman Malan, Kyle Verreynne, George Linde, Dane Piedt en Dane Paterson het almal hierdie seisoen vir die Proteas gespeel. Ten spyte daarvan het nie een van hulle werklik hulle plek in die toetsspan gevestig nie. Thando Ntini het dié seisoen sy debuut vir die Kapenaars gemaak en voortreflik gevaar. Die 19-jarige snelbouler het gewys hy hoort op dié vlak deur 14 paaltjies in 9 eendagwedstryde plat te trek. Hy’t ook op twee geleenthede 4 paaltjies platgetrek. Teen dié trant kan hy beslis in sy pa, Makhaya, se voetspore volg. Die Cobras sal ’n plaasvervanger vir Verreynne moet kry as hy gereeld vir die nasionale span gaan speel. Hanno Kotze het ’n paar kanse met die groot handskoene gekry, maar die Cobras was uiteindelik genoodsaak om vir Mangaliso Mosehle te kry. Hulle het ’n leenooreenkoms aangegaan om hom op ’n korttermyn-basis te kry terwyl Verreynne by die Proteas is. Die jare lange staatmakers Rory Kleinveldt en Vernon Philander is ook vir die Cobras verlore. Kleinveldt het uitgetree, terwyl Philander sy uittrede uit toetskrieket aangekondig het. Hy gaan voortaan vir die Engelse graafskap Somerset speel. Die duo was die afgelope 15 jaar die gif in die Cobras se boulaanval en het ook waardevolle beurte in die laer middelorde aangeteken. Prince sal egter hoop om volgende jaar meer kompeterend te wees en om silwerware na Nuweland se trofeekabinet te bring.