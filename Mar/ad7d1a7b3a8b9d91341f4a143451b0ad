DIE Blitsbokke wil nie toelaat dat die wêreldwye verspreiding van ’n virus met hulle koppe smokkel in ’n belangrike jaar vir sewes­rugby nie. Die Suid-Afrikaanse span het gister in Kaapstad geland ná die suksesvolle Noord-Amerikaanse been van dié seisoen se Wêreldreeks. Hulle het die Los Angeles-toernooi gewen en vierde geëindig in die Vancouver-toernooi. Nou moet die Blitsbokke amper twee maande wag voordat hulle weer in Wêreldreeks-toernooie (Londen, Engeland en Parys) kan speel. Dit is nou as dié toernooie ooit plaasvind. Die verspreiding van die nuwe corona-virus het die hele wêreld op hol. Die Suid-Afrikaanse regering het bevestig daar is reeds 13 gevalle in die land. Die beheerliggaam Wêreldrugby het ook die Wêreld­reeks-toernooie wat aan die einde van Maart en die tweede week van April in Hongkong en Singapoer sou plaasvind, tot en met Oktober uitgestel. Die Londen- en Parys-toernooi gaan volgens dié reeks se webtuiste voort. Dit kan verander omdat Covid-19 op ’n groot skaal deur Europese lande versprei. Gefokus Die aanbieding van die Olimpiese Spele in Tokio, Japan, is ook in die gedrang. Neil Powell, afrigter van die Blitsbokke, sê daar is reeds gekyk na planne om sy spelers op die taak vir die seisoen gefokus te hou. Dit is ’n moeilike balans om nou reg te kry, het Powell gesê. “Ons weet nog nie hoe die res van die jaar gaan afloop nie. Die Olimpiese Spele kan uitgestel of gekanselleer word. Ons weet ook nog nie wat met Parys en Londen gaan gebeur nie, veral met die virus wat so in Italië versprei. “Dit is baie moeilik, maar ons gaan voort met ons planne asof ons in Londen en Parys gaan speel. Dan is daar ’n breuk van 10 weke voordat ons terugkeer.” Powell het gesê daar is ’n geleentheid om volgende maand in Spanje ’n toernooi te gaan speel. “Dit stel ons egter in die gevaar om die corona-virus op te doen. So, ons moet gaan dink oor hoe ons die volgende paar weke gaan beplan. “Ons sal moet besluit wat vir ons voordeliger gaan wees: tyd op die oefenveld of om wedstryde te speel. “Argentinië bied ook ’n toernooi aan, maar dan moet jy weer oor verskillende tydsones vlieg,” aldus Powell.