DIS nou al vir jare dat die diskriminasie aangaan. Só kla die bruin, Khoi en San inwoners in die gemeenskap van Graaff-Reinet. Hulle meen hulle suig aan die agterspeen. En dit het erger geword nadat die Dr. Beyers Naudé Munisipaliteit in die Sarah Baartman-distrik in die Oos-Kaap tot stand gekom het. Gegrief Verlede week het honderde ontevrede inwoners ’n optog gehou. Hulle wil weet hoekom is net hulle elektrisiteitstoevoer afgesny in ’n dorp waar hulle die meerderheid is. Hulle voel ook gegrief omdat hulle nie verteenwoordig word in regering- en munisipale poste nie. Kenneth Waterboer, ’n gemeenskapsleier, sê ná verskeie vergaderings is daar besluit om die Graaff- Reinet Aksiekomitee (Grac) in die lewe te roep. Die doel van dié komitee is om alle kwelpunte aan te spreek. ’n Memorandum wat tydens die march aan die burgemeester, Deon de Vos, oorhandig is, het heelwat versoeke bevat. Die eerste een is dat die kragtoevoer herstel moet word. In die memo is ook gevra dat areas soos Riemvasmaak, Smartie Town, Geluksdal, Selfbou, Kroonvale, Mandela Park, Vrygronde en Sunnyside se krag ook herstel word. Inwoners eis ook dat die ongeloof­lik hoë waterrekeninge afgeskryf moet word. Behuising en behoorlike sanitasiegeriewe moet verskaf word en die straatverbetering-projek wat gestaak is, moet onmiddellik hervat word. Onbehulpsame Die inwoners vra dat vullis gereeld en tydig verwyder word en vullishope en strate onderhou word. Watertrokke moet voortaan ook nie in die nag verbykom wanneer die inwoners slaap, nie, maar gedurende die dag. Die inwoners, versoek doeltreffende kommunikasie met hulle rakende behuisingsubsidies en afskrifte van munisipale rekeninge. Onbehulpsame en onprofessionele personeel, insluitende die finansiële hoofbeampte, moet in die pad gesteek word. Waterboer het ook gesê hulle eis ’n platform vir die bespreking van die werkloosheidskrisis onder die jeug. Hulle eis ook dat die samesmelting met die Ikwezi en Baviaans Munisipaliteite hersien moet word met die oog daarop dat Graaff- Reinet, Aberdeen en Nieu- Bethesda weer alleen ’n plaaslike munisipaliteit moet kry. Sias Smith het namens die Grac die memorandum aan De Vos oorhandig. ’n Datum is gegee vir skriftelike terugvoer. Die woorvoerder van die Dr. Beyers Naudé Munisipaliteit, Edwardine Abader, sê die kragtoevoer is gesny omdat die inwoners agterstallig is. Sy het ook onderneem dat die munisipaliteit op die inwoners se lys griewe sal reageer.