VIER gespeel, vier verloor. Dít, in ’n neutedop, is die verhaal van die Bulle se Superrugby-seisoen tot dusver. Die manne van Pretoria het Saterdag op Loftus Versfeld in Pretoria met 24-39 teen die Argentynse Jaguares vasgeval. Asof dit nie genoeg is nie, wag die Highlanders Saterdag op Loftus­ voordat die Bulls op ’n uitmergelende vier weke lange toer in Australasië vertrek om die Reds, Waratahs, Hurricanes en Chiefs in agtereenvolgende weke aan te durf. Marco van Staden, Embrose Papier, Rosko Specman en Warrick Gelant het moedig probeer, maar papierdun verdediging het die Bulle gekelder. Morné Steyn sal ook moet plek maak vir Manie Libbok op nr. 10, want die Bok-veteraan bring op die aanval absoluut niks na die paartie nie. Die Bulle het ’n haastige en honger agterste driehoek, maar Steyn het nie die aangeë, vaardighede of flair om die drietal op die voorvoet te kry nie. Johnny Kotze het wel Saterdag langs Steyn op binnesenter ’n bres of twee geslaan, maar die manne langs hom gaan skrik die dag as hy besluit om te pass. Dinge lyk op die oomblik maar donker in Pretoria ...