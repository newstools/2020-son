LEON Spinks (66), voormalige swaargewigbokskampioen van die wêreld, lê op sterwe. Een van die dokters wat hom vir prostaatkanker behandel, het reeds in November geskat hy het net sowat twee weke oor om te leef. Die kanker het nou al na sy bene versprei en hy word by die dag swakker. Hy veg tans vir sy lewe. “Leon is ’n kampioen. Hy sal aanhou veg,” het sy vrou, Brenda, aan USA Today gesê. Spinks kan ook nie meer sluk nie. Volgens die artikel moet sy vrou soggens sy pille fynmaak en dit in water oplos. Daarna moet sy dit in ’n syringe sit en in sy voedingspyp inspuit. Spinks het ook reeds drie rondes chemoterapie ondergaan. Hy het onlangs dagga begin rook in ’n poging om hom in ’n beter bui te sit en meer behulpsaam te maak vir die medici wat hom behandel. Die egpaar se tweeslaapkamerhuis sowat 30 km suid van Las Vegas is vol foto’s van hoogtepunte uit sy loopbaan. Dit sluit ’n goue medalje in wat hy op die Olimpiese Spele in 1976 gewen het. Spinks het die wêreld op 15 Februarie 1978 geskok toe hy Muhammad Ali met punte om die WBA- en WBC-titel geklop het. Op 24 Junie 1979 het nóg ’n skok wêreldboks getref toe Gerrie Coetzee Spinks in Monaco met ’n TKO verslaan het.