EEN van die vakbonde wat by Cosatu geaffilieer is, dreig nou om te staak oor verhogings. Die National Education, Health and Allied Workers’ Union (Nehawu) sê die nasionale regering wil nou ’n belofte verbreek wat hy in 2018 aan hulle gemaak het. Die regering en vakbonde van staatswerkers het in 2018 ’n ooreenkoms oor verhogings onderteken. ’n Nehawu-woordvoerder, Khaya Xaba, sê hy is daarvan bewus dat die regering nie meer hierdie ooreenkoms nakom nie. Volgens Xaba is dit duidelik dat die regering glad nie beoog om die ooreenkoms na te kom nie. Hy sê egter die verhogings is ononderhandelbaar. “Geen vakbond sal in enige gesprek gaan wat die werksomstandighede van sy lede sal vererger nie,” sê Xaba. “Dis bloot onrealisties dat die regering self só iets oorweeg.” Xaba sê Nehawu sal na verwagting vandag (Dinsdag) met die minister van staatsdiens en administrasie, Senzo Mchunu, vergader. “Ons hoop dat hy (Mchunu) ons ’n duidelike antwoord sal gee. Daarna sal ons ’n besluit neem,” voeg hy by. Volgens hom het Nehawu se nasionale politieke kommissie reeds die groen lig gegee dat die vakbond voorbereidings kan tref vir ’n “nasionale dag van aksie” op 30 Maart.