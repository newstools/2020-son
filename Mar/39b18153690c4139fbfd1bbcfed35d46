EVERTON se baas, Carlo Ancelotti, sê sy terugkeer na Chelsea se Stamford Bridge gaan vir hom ’n “emosionele oomblik” wees. Die Italianer was in 2009-’10 twee seisoene by die Blues. In dié tyd het die gesoute taktikus die Premierliga en FA Cup double gewen. Hy is egter die volgende seisoen gefire omdat hy as runner-up in die liga geëindig het. Tog reken Ancelotti wanneer hy aan sy tydjie in Londen dink, is dit vol goeie memories. “Ek het net fantastiese herinneringe van my tyd by Chelsea,” het Ancelotti opgemerk. “Ek het twee ongelooflike seisoene gehad en ek is baie opgewonde om na die klub terug te keer. Dit gaan ’n oomblik vol emosie wees.” Maar Sondag se stryd is ook ’n stryd tussen student en meester met Ancelotti en Chelsea se bestuurder, Frank Lampard. Lampard het nog onder Ancelotti gespeel in die Italianer se tyd op Stamford Bridge­. Toe Lampard gepols is oor watter ontvangs Ancelotti kan verwag, het die Engelsman gesê: “ ’n Baie goeie een. Hy word gerespekteer binne Chelsea, sowel as deur die fans. Hy is ’n gentleman en ’n fantastiese bestuurder. “Dit was ’n goeie seisoen met hom by die klub,” het Lampard bygevoeg. Intussen sweet Lampard oor talle van sy sleutelspelers. Met N’Golo Kanté, Ruben Loftus-Cheek én Christian Pulisic nog beseer, sal Lampard goed moet besin. Dan is daar boonop vraagtekens oor Chelsea se go-to striker, Tammy Abraham en die Brasiliaan Willian, wat die bal by Abraham moet kry. Ancelotti het ook ’n update gegee van die Toffees se eina met die kaptein, Séamus Coleman, wat vir twee wedstryde uit is met ’n spierbesering. Oor Lampard het Ancelotti­ gesê: “Ek het nog altyd geweet hy kan ’n bestuurder wees. Ek wens hom voorspoed toe.” – AP