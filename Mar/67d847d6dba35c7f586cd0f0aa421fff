’N ROWER (26) is Dinsdag vir sewe jaar tronk toe gestuur nadat hy in September 2019 ’n vrou in Albanyweg, Port Elizabeth, beroof het. Kol. Priscilla Naidu, ’n polisiewoordvoerder, het vertel wat gebeur het. Op 28 September 2019, om 11:25 het die 21-jarige klaagster in Albany-weg gestap in die rigting van die taxi rank. Msikilele Dani het haar toe konfronteer en met ’n mes gedreig. Hy het haar gedwing om haar handsak aan hom te oorhandig. Minute later het sy daarin geslaag om die aandag te trek van cops wat met patrolliewerk besig was. Sy het hulle toe vertel wat gebeur het. Die cops het die klaagster saam met hulle geneem en die area gefynkam op soek na Dani. Hy is gevind by ’n huis op die hoek van Middle- en Elizabethstraat. Die klaagster het hom positief geïdentifiseer en die handsak met sy volle inhoud is teruggevind. Dani was in aanhouding tot vonnisoplegging.