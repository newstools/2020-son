’N PROBLEEM met kommunikasie in Afrikaans by die daghospitaal in Calitzdorp het inwoners nou skoon siek. Jakob Willemse, pasiënt en gemeenskapsaktivis, het bevestig dat ’n nuwe aanstelling by die kliniek ’n probleem met kommunikasie skep. “Die mense verstaan nie die uitspraak van woorde of hulle vanne nie. Soms weet jy nie eens dis jy wat geroep word nie. “En hy verstaan nie wat hulle sê waar hulle pyn is of wat hulle makeer nie. Dit lei tot misverstande. “Maar nou is daar darem glo ’n tolk wat kan vertaal. Maar sê nou net die tolk tolk verkeerd? Dit kan mos nie toegelaat word nie.” ’n Voicenote wat ’n ander pasiënt aan Son gestuur het lui: “ ’n Mediese beampte hier by ons verstaan nie ’n duit nie. “Die ander outjie wat tolk, is mos nie opgelei om mediese terme te verduidelik nie? “My ma was verlede week daar en is onder pyn weggestuur. Toe ek Oudtshoorn bel om die klag in te dien, toe word vir my gesê ek moet dit by die kliniek indien. “Die probleem moet gou aangespreek word voordat taalmisverstande mense se gesondheid aantas.” Nadia Ferreira, ’n woordvoerder van die Wes-Kaapse gesondheidsdepartement, het by navraag gesê: “Die mediese beamptes wat tans poste beklee by hospitale in Kannaland, insluitende Calitzdorp, is almal Afrikaans magtig. “Geen skriftelike klagtes is ontvandie g rakende taalprobleme by Calitzdorp-kliniek nie. Ons maak ook gebruik van ’n professionele tolkdiens by al ons fasiliteite in die Wes-Kaap waar en wanneer nodig. “Ons vra dat die publiek met die operasionele bestuurder skakel indien daar enige navrae of klagtes is, sodat ons aandag daaraan kan gee.”