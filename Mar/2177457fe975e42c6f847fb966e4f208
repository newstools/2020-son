DIE Mitchells Plain Landdroshof het gister gewys hy neem die corona-virus ernstig op. Nog voordat enige iemand hulle voete in die hofgebou kon sit, het die sekuriteit hulle ondervra om seker te maak hulle is vir familie of as getuies daar. Almal moes maskers dra en hand sanitiser aanwend as hulle wou ingaan. Mense wat na familie se sake wou luister, maar nie maskers gehad het nie, het selfs hulle kopdoek as ’n masker gebruik. Hofamptenare het maskers en handskoene gedra om hulle te beskerm. Son se joernalis is ook voorgekeer. Sy moes ’n masker dra en haar media-kaart en handsanitiser wys. Shakoor Roberts het weer in die hof verskyn, maar dié keer was dit leër as tevore. Roberts staan tereg vir moord. Hy word daarvan beskuldig dat hy sy ma, Gafsa Roberts (61), in 2015 in ’n vermoedelik sataniese ri­tueel vermoor het. Drie dae nadat sy ma in Maart as vermis aangemeld is, is hy vir haar moord gearresteer. Haar lyk is in Tafelsig in haar wheelie bin gekry. Volgens ’n bron is sy erg mishandel. Verlede jaar het die saak tot ’n halt gekom toe die staat ’n recording bekom het waarin Roberts glo oor sy ma se moord “confess”. Die hof het tyd nodig gehad om na die opname te luister. Die saak is intussen talle kere uitgestel. By een van Roberts se vorige verskynings het dit aan die lig gekom dat hy op Facebook boodskappe aan die rapper Nicki Minaj gestuur het. Hy het aan getuies vertel sy ma is vir die naweek saam met Minaj weg. Die hele hof sou gister Roberts se “confession” kon hoor. Die sound system was opgestel en Gafsa se vriende en familie het met hulle handsanitiser en maskers opgedaag. Hulle was teleurgesteld toe die saak voor en ná lunch moes afstaan. Ingelig Aneesa Daniels (27), ’n familielid, sê hulle wou seker maak die gemeenskap bly ingelig oor die saak. “Met die virus kan baie mense nie inkom nie, so ons dra maar maskers sodat ons kan luister.” Die saak duur môre voort.