SIYA Kolisi, kaptein van die Stormers en Springbokke, het voor die lockdown ’n boodskap vir Suid-Afrika uitgestuur. Die lockdown van 21 dae weens die corona-virus begin na middernag. Die Wêreldbeker­wenner het ’n beroep op Suid-Afrikaners gedoen om die maatreëls van die regering na te kom omdat die land die uitbreiding van die wêreld­wye pandemie wil bekamp. Kolisi het Woensdag in ’n video-boodskap wat deur die Stormers aan die media gestuur is, gesê: “Die belangrikste ding vir ons as span is die gesondheid van die land en wat die mense nodig het. “Ons moet seker maak dat ons die regte boodskappe stuur en wys hoeveel dit vir ons beteken deur seker te maak ons hou by die reëls. “Dit is vir almal moeilik. Daar is nie veel wat jy kan doen nie. “Jy moet net tuis bly, want so voldoen jy ook aan die president (Cyril Ramaphosa) se beroep. “Die hele wêreld vra almal om teen hierdie ding (die virus) te veg. “Doen dus wat jy as persoon kan doen.” Voorsien Omdat die land onder lockdown is, moet die Stormers se spelers ook tuis wees en tussendeur probeer fiks bly. John Dobson, afrigter van die Stormers, het gesê die spelers sal voorsien word van toerusting vir tuisgimnasiums. Hulle sal ook tydens die lockdown tegniese ont­ledings doen. Kolisi het bygevoeg: “Ons as span het steeds die verantwoordelikheid om in shape te bly. “Ons moet na onsself kyk. Ons moet onder lockdown wees, maar ons moet seker maak dat ons ons hulpbronne gebruik om ons fiksheid en kondisionering te behou. “En wanneer die dag aanbreek dat Covid-19 verby is, sal ons gereed wees om te speel.”