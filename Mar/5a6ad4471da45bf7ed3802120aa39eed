OUDERDOM bepaal nie jou dade nie, maar dit kan wel in jou guns tel wanneer jy tronk toe gaan. Dít is omdat jy dalk weer ná 20 jaar vir parool in die ry kan staan. Moyhdian Pangarker (54), Marvin Minnaar (23), Jakobus Petoors (59) Eben Basson (27) en Chivargo Fredericks (20) ... Al dié name het een ding in gemeen – hulle sal vir ewig verbind word met die moord op kinders. Maar hulle ouderdomme verskil met byna 20 jaar. Pangarker, wat verlede maand gearresteer is en toe die lyk van Tazne van Wyk van Elsiesrivier in ’n stormwaterpyp naby Worcester uitgewys het, is ’n eks-gevangene. Dieselfde geld vir Petoors, wat in verband met die moord op klein Reagan Gertse gearresteer is. Petoors is vier maande gelede op parool vrygelaat nadat hy 7 van sy 14 jaar tronkstraf vir verkragting uitgedien het. Die vraag is nou of dieselfde patroon hom gaan herhaal met Minnaar, Fredericks en Basson. Minnaar het na bewering vir Sibusiso Dakuse in Houtbaai vermoor. Fredericks en Basson is op hulle beurt gearresteer vir die moord op Emaan Solomons. Gaan die drie verdagtes ook op parool vrygelaat word en dan weer ’n misdaad in hulle 50’s pleeg? Die minister van justisie en korrektiewe dienste, Ronald Lamola, het om dié rede Woensdag ’n dringende vergadering met die grootkoppe van korrektiewe dienste gehou. Lamola sê die rede vir die ver­gadering was om die foute in die paroolstelsel uit te lig. Die uitkoms daarvan is nog onbekend. Fredericks en Basson verskyn op 6 Maart in die hof, Minnaar op 17 Maart, Pangarker op 17 April en Petoors op 2 Junie.