DIT was sy 21ste verjaardag en hy wou dit saam met sy vriende vier. Toe word al die gaste by die paartie in Jakarandalaan, Uitsig, geskiet en die birthday boy, Brendon Martins (21), sterf. Dit was die hartseer-dinge wat Saterdagaand gebeur het. Sy broer Patrick (37) wat in die bors gewond is, sterk saam met drie ander in die hospitaal aan, terwyl nog twee reeds ontslaan is. Brendon se familie is in rou. Sy ma, Daphne Martins, sê toe haar seun haar Saterdagaand soen, optel, rondswaai en met haar dans, sy nooit kon dink dat dit sy laaste aand op aarde sou wees nie. Martins vertel aan Son sy was die hele aand versigtig oor sy weet hoe jaloers die ouens in die gemeenskap kan wees. Pas voor die skietery het ’n neighbour Martins gewaarsku en gesê sy moet op haar hoede wees vir die smash-and-grabbers wat in die omtes is. Martins sê haar woorde was nog skaars koud, toe slaan drie skieters toe. Sy vertel: “Ek het die paper plates en die papiere in die jaart opgetel en het na die drom toe gestap. “Terwyl ek daar gestaan het, het ek die skote hoor afgaan. “Eers het ek nie geweet hulle skiet op my huis nie, maar terwyl ek vorentoe geloop het, het ek gehoor hoe die mense skreeu. “Soos ek om beweeg het, het ek gesien my kind lê op die grond. “Sy broer het bo-op hom gelê. Almal wat om die draai gekom het, was bebloed. “Ek was so geskok dat ek dood gevoel het.” Volgens Martins weet sy haar seun was nie by gangsters betrokke nie oor sy hom altyd uitgevra het daaroor. Sy verduidelik: “Van sy vriende saam met wie hy op skool was, het gangsters uitgedraai, maar hy was nie meer vriende met hulle nie. “Nadat hy skool klaargemaak en begin werk het, was hy baie rustig. “Hy het nie meer so baie uitgegaan soos eers nie.” Martins se broer, Andries Fillis, het heelpad uit die Oos-Kaap gekom toe hy die tyding gekry het. Hy sê: “Sy het reeds haar man verloor en albei ons ouers. “Toe ek die tyding kry, het ek onmiddellik gekom om haar te ondersteun. “Oor ek werkloos is, sou ek hike, maar het toe geld gekry om taxi te vat.” Behandeling ’n Woordvoerder van die polisie, Mihlali Majikela, het bevestig dat die polisie ’n skietvoorval ondersoek wat Saterdag om 22:15 in Jakarandalaan, Uitsig, gebeur het. Majikela sê: “Die oorledene (21) is doodgeskiet in die voorval. Ses slagoffers is geskiet en na ’n hospitaal geneem vir behandeling. “Een verdagte (19) is gearresteer op klagte van moord en poging tot moord en sal vandag in die Goodwood Landdroshof verskyn.”