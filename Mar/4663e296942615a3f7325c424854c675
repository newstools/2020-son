BELLVILLE gaan die 2020-seisoen met ’n nuwe borg binne. Hollywoodbets en die WP Super B-klub vat vir die volgende drie jaar hande. Die betting company gaan al Bellville se klerasie en toerusting borg. Ian Fortuin, voorsitter van Bellville, het die Durbanse maatskappy verlede jaar vir ’n moontlike borgskap genader. “Ek het hulle seker so vyf dae voor Kersfees gekontak,” het hy gesê. “Die vergadering was ’n vinnige een. Nadat ek gesien het hulle is ’n borg by die Bellville-krieketklub, het ek het probeer om hulle by ons involved te kry. “Ons het vir Evander de Wee, area-bestuurder vir Hollywoodbets, ’n voorlegging aangestuur.” Die klub word by tye lelik gepootjie omdat sy fasiliteite nie altyd in ’n goeie toestand is nie. Beïndruk Die Rosina Paarwater Stadium in Bellville-Suid is sy tuisveld. Dis onlangs gevandaliseer. Die regter- en linkerpaal is afgesaag en gesteel. Sulke tye is daar min wat klubs kan doen, maar Bellville – soos baie ander – is self-sustainable. Hulle benut hulle netwerk om hulle klub te help. “Hollywoodbets was baie beïndruk met ons klub,” het Fortuin bygevoeg. “Dit is ’n baie goeie tyd om by ons aan boord te kom, maar nou moet ons in die Super A kom.” Bellville het verlede jaar teen NTK vasgeval en nie promosie na WP se top-liga gekry nie. Hierdie borgskap is dalk net die draaipunt vir die klub van die noorde­like voorstede. “Gemeenskapsklubs sukkel by tye om hulle spelers die beste te gee. “Ons is baie dankbaar teenoor Evander en Hollywoodbets vir hierdie vennootskap.”