DIE Southern Kings se koning van spoed, Yaw Penxe, kan dalk gereed wees vir hulle volgende Pro14-rugbywedstryd. Dié voormalige Junior Springbok se skouer is in November beseer teen Connacht kort nadat hy ’n terugkeer van ’n dyspierbesering gemaak het. Die Kings het hulle top-driedrukker van laas seisoen gemis, met die Baaienaars wat net 23 drieë dié seisoen gedruk het. Dis die tweede minste vir die seisoen. Herstel Die Kings se breier, Robbi Kempson, het bevestig dat Penxe nog so twee weke buite aksie kan wees. “Penxe is weer aan die gang, maar dit kan miskien nog so twee weke vat voordat ons hom kan gebruik,” sê Kempson. Die Kings pak Edinburgh op 21 Maart in die Nelson Mandelabaai Stadion. So, dit kan net genoeg tyd wees om Penxe heeltemal te laat herstel. “As Penxe terug is vir ons, sal dit wonderlik wees. Hy speel altyd goed.” Met beserings ná mekaar het hy al die meeste van die seisoen gemis. Dus sal dié blits baie gretig wees om aan die gang te kom. Die Kings se losskakel Demetri Catrakilis sukkel ook nog met seer ribbes. Kempson het bevestig dat die losvoorspeler Bakkies Brown ook weer gereed is om ingespan te word. Die sterk vleuel Christian Ambadiang is steeds uit vir die res van die seisoen, maar volgens Kempson is hy op pad terug. Verder bevestig Kempson dat die Kings tans besig is met hoë intensiteit oefeninge om hulle kondisionering ’n hupstoot te gee vir die oorblywende wedstryde in die Pro14. Breek Die breier sê sy span lyk ook geestelik verfris ná ’n kort breek. “Dit is duidelik dat van die spelers dit nodig gehad het. Ek kan ’n verskil sien in van die spelers se houding nadat hulle teruggekom het van die breek.”