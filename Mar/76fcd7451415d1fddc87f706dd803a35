SES voertuie wat aan die departement van maatskaplike ontwikkeling behoort, is tydens diensleweringbetogings in Ladysmith in KwaZulu-Natal aan die brand gesteek. Volgens kol. Thembeka Mbhele, polisiewoordvoerder, is die voertuie Woensdagaand kort voor middernag aan die brand gesteek. Die polisie ondersoek tans 'n klag van opsetlike saakbeskadiging. Nonhlanhla Khoza, LUR van maatskaplike ontwikkeling, het die "dade van georganiseerde misdadigers" veroordeel. Khoza sê hulle is geskok oor die "walglike daad van vandalisme". Sy sê die vernietiging van die voertuie gaan dienslewering aan die armes affekteer. Khoza het wetstoepassers gevra om dié, wat verantwoordelik is, so gou moontlik vas te trek. - News24