HIER is nou die wêreld se grootste April Fools’ joke: Suid-Afrikaners gaan op 1 April die grootste drop nóg in brandstofpryse sien. Die joke is natuurlik dat niemand êrens heen mag ry nie ... Dis die grootste enkele prysverlaging op rekord. Volgens die Automobiel-Assosiasie (AA) is die brandstofprys-data vir maandeinde deur die Sentrale Energiefonds uitgereik. Die prys sal môre aangepas word. Oorvloed Die AA sê die daling kan gedoen word vanweë die ruolie-prysoorlog wat onverpoos tussen die Saoedi’s en Rusland voortgaan. Die gekibbel tussen dié oliemoonthede het al ver­lede jaar begin. Dit het oorspronklik ’n daling in die algemene olieprys wêreldwyd veroorsaak, want daar is nou ’n oorvloed goedkoop olie op die wêreldmark. Die vraag na ruolie is nog verder onderdruk soos ekonomieë oral in die wêreld krimp as gevolg van die Covid-19-pandemie. Nie eens die katastrofiese val van die rand teenoor die dollar die laaste ruk kon die brandstofpryse se vryval briek nie. Volgens die AA kan 95-oktaan-petrol met ’n stunning R2,18 per liter drop, terwyl 93-petrol met R2,05 per liter kan val. Daar word verwag dat albei diesel-grade met R1,65 per liter kan daal en paraffien met R1,98. Maar die AA maan dat die daling ’n bietjie minder kan wees as gevolg van die 16c-styging in die brandstofheffing. Tog blyk dit dat môre se daling die land se brandstofpryse tot op ’n vlak sal bring wat ons laas in 2017 en vroeg 2018 gesien het. Volgens die AA kom die ligpunt ongelukkig juis in ’n tyd waar die gebruik van privaat voertuie amper heeltemal verbied word. Verligting Dit beteken die gewone landsburger sal nie tans voordeel daaruit trek nie. Dit sal wel groot verligting bring vir langafstand-operateurs wat noodsaaklike dienste verrig – soos die vervoer van voedsel en noodsaaklike toerusting. Dié bietjie goeie nuus in die huidige atmosfeer van ekonomiese verwoesting as gevolg van die lockdown, is wel ’n klein ligpunt. Die AA benadruk dat die daling in die brandstofprys sal deurtrek na besighede wat dan die klein voordeel aan verbruikers kan oordra met laer pryse.