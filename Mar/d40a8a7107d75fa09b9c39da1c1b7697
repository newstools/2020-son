FORMULE 1 (F1) mik steeds daarna om dié seisoen tussen 15 en 18 Grand Prix’s (GP’s) aan te bied. Die voorsitter van F1, Chase Carey, hoop die corona-virus-situasie sal verbeter. Carey sê: “Ons is almal daartoe verbind om ons aanhangers ’n 2020-seisoen te bied.” Hy sê F1 is optimisties daaroor dat hy dié seisoen minstens 15 wedrenne kan aanbied. Daar was nog geen GP-wedren nie en in dié stadium gaan ag rondes weens die Covid-19-pandemie uitval. Carey gee toe dat dit dalk nog langer uitgestel sal word. Hy is egter vol vertroue die seisoen sal uiteindelik wel hervat word en dat ’n hele paar GP’s aangebied sal word. Seker Carey het ook aangedui dat die veldtog verby die huidige eindpunt van 29 November sal strek. Hy sê in ’n verklaring: “Terwyl niemand tans seker kan wees presies wanneer die situasie sal verbeter nie, sal dit wel verbeter en wanneer dít gebeur, is ons gereed om weer te begin.” Soos dit nou staan, sal die Kanadese GP in Montreal op 14 Junie die eerste wedren wees. Daar is egter sprake dat dié GP ook eers uitgestel sal word. Die Franse GP, wat twee weke later moet plaasvind, is ook reeds in die gedrang. Om skeduleringsprobleme in die tweede helfte van die jaar te voorkom, het F1 reeds ingestem om die somer-breek na dié maand en April te skuif. Dit sal drie weke vir wed­renne in Augustus bied.