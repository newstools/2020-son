“PYPE, moet my asseblief nie alleen in die boot los nie!” Dis die gille wat Christiaan Schlechter (43) vanuit die diepte van die see gehoor het toe hy van die boot afgegooi is deur sterk wind en branders. Schlechter is die visserman wat alarm gemaak het nadat die boot waarop hy en 12 ander vissermanne was, omgeslaan het. Dit het verlede week tussen Mouillepunt en Oudekraal gebeur. “Dit was chaos. “Elkeen van ons wat op die boot was, het probeer om onsself en die ander te red. “Ek het probeer om terug na die boot te swem, maar dit het verder en verder van my af gedryf. Ek is nie eens seker wie uitgeroep het om hulp nie,” sê Schlechter. Oorgeklim Hy het verduidelik dat hy en vyf ander vissermanne om 21:00 op die boot geklim het. “Voor ons was daar twee ander bote. Ons was halfpad op pad eiland toe, toe ons ’n oproep kry van een van die ander bote. Hulle het ’n probleem gehad en het ons hulp nodig gehad. “Ons het na hulle kant toe beweeg. Daar het toe ses of sewe van hulle oorgeklim na ons boot toe. Die boot waarop hulle was, het agter gebly en hulle is later ingesleep,” sê hy. Schlechter verduidelik dat hulle saam eiland toe gegaan het. “Daar het ons geduik. Ons het toe almal opgekom en op die boot geklim. Op pad terug het die boot drie of vier keer probleme gegee. “Die water het begin styg in die boot en het selfs tot op die battery se level gekom. “Ons het die battery geskuif en vir ’n tydjie gery, maar toe vrek die enjin heeltemal,” sê hy. Hy sê hy daar was geen life­saving equipment aan boord nie. “Ek het my oxygen­ tank en ander besittings in die water gekry. “Hoe meer ek probeer het om na die boot te swem, hoe verder weg is ek deur die current gesleep. “Dit was donker, die wind het gewaai en my equipment was swaar. Ek was moeg en moes met die current swem.” Schlechter sê hy het naby die Bantry Bay Hotel uit die water gekom en langs die pad twee beamptes gestop en vir hulle vertel wat gebeur het. “Hulle het medics gebel en ek is na die polisiestasie geneem waar ek ’n verklaring afgegee het,” vertel hy. Hy voeg by dat die ergste van alles is dat hy nie sy vriende kon help nie. “Die vraag wat altyd oor en oor in my kop afspeel, is hoekom ek en wat van hulle?” Een man se lyk is gevind en vyf ander is ook veilig. Die soektog na die ander ses vissermanne duur voort. 