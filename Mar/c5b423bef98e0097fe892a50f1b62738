DIE berugte brug van die dood het sy soveelste slagoffer geëis. Lynn Johnson (27) van Jacksonville het net voor 03:00 Sondagoggend haar lewe wreed op die Van der Kempskloof-brug verloor. Sy was een van die insittendes van ’n motor. ’n Kar het na bewering in die verkeerde rigting van die pad op hulle afgepyl. Johnson het glo die stuurwiel gegryp en uitgeswaai vir die kar. Die driver van die kar waarin sy was, het glo gefreeze en dit het haar genoodsaak om op te tree. Hulle kar het toe gerol. Sy het op die toneel gesterf. Die ander twee insittendes is op die toneel behandel en sterk tuis aan. Lynn se ma, Shereen, was stil van smart toe Son haar besoek het. Sy sê hartseer: “Sy was ’n mense-mens en daar vir almal in die gemeenskap. My kind was ’n hairdresser en was bekend onder baie mense. “Toe iemand Sondagoggend die nuus kom oordra dat sy in ’n ongeluk betrokke was, sou ek nie in my wildste drome kon glo dat sy haar lewe kon verloor nie. “Eers toe ons by Bethelsdorp Polisiestasie kom, moes ek die skoknuus hoor. “Ek voel net jammer vir haar 5-jarige dogtertjie, Skyler. Sy verstaan nog nie wat gebeur het nie en het Sondag hier in die huis gespeel en gelag asof niks gebeur het nie, terwyl ons baie hartseer was.” Lynn se antie, Petra, sê hulle sou nooit kon dink so iets sal hulle tref nie. “My suster het vyf kinders, van wie Lynn die oudste was en nou gebeur hierdie ding. Ons is nou besig met die reëlings vir die begrafnis en dit sal hoogs waarskynlik eers volgende Saterdag plaasvind.” Volgens Cindy Prinsloo, Lynn se niggie, kan talle van haar vriendelikheid en bedagsaamheid getuig. Manslag Sy sê daar was niemand wat kon hare doen en dans soos Lynn nie. Lynn se boy­friend, Milesh Kara, het ook ’n roerende gediggie aan haar op Facebook opgedra. Kol. Priscilla Naidu, ’n polisiewoordvoerder, het die voorval bevestig en gesê ’n klag van manslag word ondersoek.