SY IS beeldskoon en ’n jong meisie wat die lewe geniet. Michaela Gregory (26) van Palm Ridge in die Northerns is ’n finalis in die Mej. Dowe Suid-Afrika-kompetisie. Om alles te kroon, is dit die tweede keer dat Michaela ’n finalis is. Sy het ook in 2018 om die gesogte titel meegeding. Michaela sê sy is normaal gebore, maar toe sy een jaar oud was, het komplikasies ontstaan en sy het haar gehoor uiteindelik verloor. Opgewonde Sy het skool geloop aan die Dominican Grimley School for the Deaf in Houtbaai. Mich­aela­­ was 20 jaar daar. Sy was drie jaar oud toe sy dit begin bywoon het. Tans doen sy ’n besigheidskursus. Michaela sê sy is baie opgewonde oor die kompetisie en sy voel positief dat sy dié keer baie goed sal vaar. Die kompetisie word in Oktober in Pretoria gehou. Sy sê: “My planne is om eendag ’n dansskool oop te maak en ook ’n crèche.” Michaela sê mense moenie jammer voel vir diegene met gebreke nie, maar hulle eerder liefhê en ondersteun. Sy sê sy sal dit waardeer as die gemeenskap haar ondersteun en vir haar stem as die publiek se keuse. Om te stem moet MDS06 na 47439 ge-SMS word. (Elke SMS kos R3.) Boodskap Michaela sê sy het ’n vriend wat haar mooi bystaan. Haar boodskap aan jong mense is om nie op te gee met wat hulle glo nie, want enige iets is binne bereik.