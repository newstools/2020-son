ERNST Middendorp, Kaizer Chiefs se coach, meen sy spelers se geestelike ingesteldheid was deurslag­gewend. Sy span het Orlando Pi­rates Saterdag met 1-0 in die FNB Sta­dium ore aangesit. Lebogang Manyama se uitstekende poging met die regtervoet in die eerste helfte het die verskil tussen dié twee spanne in hulle Soweto-derby gemaak. “Die laaste tien wedstryde het te doen met jou geestelike ingesteldheid,” het Middendorp verduidelik. “Dis hoe jy sake hanteer en hoe jy dit vat. Ek ken my spelers en ek ken my span baie goed. Koers “Ek kon al in die week sien hulle is opgewasse vir die game en hulle wou dit hê. “Ons het ongelukkig hier en daar beserings gehad.” Dié sege plaas die voorloper in die Premiersokkerliga sterk op koers na sy eerste titel sedert 2014. Dis ook die eerste keer sedert die 2005/’06-seisoen dat Chiefs die Seerowers ’n dubbele slag slaan. Boonop is dit ’n treble omdat Chiefs hulle Soweto-aartsvyand uit die Telkom Cup geboender het. Nóg belangriker, Chiefs geniet nou ’n voorsprong van sewe punte oor Mame­lodi Sundowns. So, ’n langverwagte PSL-kroon is binne bereik.