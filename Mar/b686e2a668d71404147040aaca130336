“BESKERM ons lede en die publiek teen die corona-virus.” Dis die beroep van die Cosatu-geaffilieerde National Health and Affiliated Workers’ Union (Nehawu). ’n Woordvoerder van Nehawu, Khaya Xaba, sê sy lede is meer as bereid om die regering en gesondheidsdepartement te help met die voorkoming en behandeling van die virus. “Die departement moet op sy beurt verseker dat ons lede al die nodige beskermende klere en opleiding kry in die bekamping van albei bevestigde en vermoedelike gevalle van die virus,” sê Xaba. Vergoed Volgens hom is dit Nehawu-lede wat aan die voorpunt is van die behandeling van corona-virus-pasiënte en hulle kort die ondersteuning. Xaba voeg by: “En hulle moet ook vergoed word vir oortyd as hulle ekstra ure moet insit, aangesien ons gesondheidstelsel te min personeel het.” Hy sê verder die lede wat by die land se grensposte, hawens en lughawens werk, moet ook die nodige support kry. “Ons het opgelet dat ons lede wat by dié werksplekke gebaseer is geen opleiding gekry het oor hoe om te deal met die virus nie,” sê hy. Xaba sê ook Nehawu het gevra om met die nasionale minister van gesondheid, dr. Zweli Mkhize, te vergader. Nehawu sal ook eis dat die regering beskermende produkte soos maskers, sepe en alkoholgebaseerde sanitisers gratis aan lede van die publiek beskikbaar maak.