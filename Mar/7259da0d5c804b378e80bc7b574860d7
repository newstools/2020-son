TOTTENHAM Hotspur se aanvallende speler Son Heung-min is deur Spurs toegelaat om na sy tuisland, Suid-Korea, te vlieg om “persoonlike redes”, hoewel Brittanje ook op lockdown is weens die corona-virus. Die 27-jarige Son was besig om te herstel van ’n armbesering wat hy in Februarie teen Aston Villa opgedoen het. Son en sy ouers het glo gister geland in Seoel, waar hulle nou volgens Suid-Korea se regeringsregulasies twee weke in kwarantyn moet deurbring. Hy het reeds twee weke in Brittanje in self-isolasie deurgebring nadat hy in Februarie teruggekeer het van Suid-Korea, waar hy geopereer is. Hy sal deelneem aan Tottenham se remote training-programme wat vandag via video call begin. Daar is nie verwag dat Son die seisoen sy terugkeer sou maak ná sy besering nie, aangesien die Engelse seisoen weens die corona-virus-pandemie tot ’n halt geroep is. Son se spanmaat Steven Bergwijn het intussen Nederland toe gereis om sy vrou by te staan in afwagting op hulle baba se geboorte. “Die klub het toestemming verleen aan Son Heung-Min en Steven Bergwijn om na hulle geboorteland te reis. “Albei spelers sal gedurende hierdie tyd met hulle individuele rehabilitasie- en oefenprogramme voortgaan,” sê die klub op sy webwerf.