ENIGE virus wat nie in toom gehou word nie, kan die mensdom baie uitdun. So sê prof. George Claassen van die departement joernalistiek aan die Universiteit Stellenbosch en dosent in wetenskap-kommuni­kasie. Hy het dié week gepraat oor die nuwe corona-virus, Covid-19, wat die wêreld behoorlik op hol het. In China is meer as 3 000 mense reeds dood en wêreldwyd is meer as 100 000 al met die virus besmet. Die Nasionale Instituut vir Oordraagbare Siektes (Nios) het Donderdag bevestig Suid-Afrika se eerste Covid-19-geval is in Hilton, KwaZulu-Natal, aangemeld. Teen Vrydag is bevestig dit gaan beter met dié man. “Enige virus kan groot skade aanrig as daar nog nie ’n teenmiddel is nie. “Die virus is geen hype nie. Dit het die potensiaal om baie mense dood te maak. “Ons het nog nie ’n entstof daarteen nie en dit versprei baie vinnig.” Claassen sê die Wêreldgesondheidsorganisasie kan dit tot ’n pandemie verklaar. “Mense gaan dood daarvan. Ek en jy kan doodgaan daarvan. Die wêreldekonomie word ernstig geknou. Daar word verwag lugdienste kan tot $113 miljard (R1 772 miljard) verloor en toerisme droog op.” Volgens Claassen kom baie Chinese toeriste wat Suid-Afrika sou besoek, ook nie meer nie. “Dit skep werk as toeriste kom, maar mense wil uit vrees nie meer kom nie. Hotelle staan leeg en toerbusse staan leeg. Dis ’n groot storie.” Die professor verduidelik die Sars-virus ook ’n tipe corona-virus. Die Sars-virus wat in 2003 in China begin het, het die lewe van 800 mense geëis. Daar is redelik gou ’n entstof daarteen ontdek. Meer as 11 000 mense in Wes-Afrika het omgekom toe die Ebola-virus tussen 2014 en 2016 daar uitgebreek het. In 2018 het die virus weer in die Demokratiese Republiek die Kongo uitgebreek en minstens 2 200 mense het gesterf. Claassen sê ’n mens moenie enige raat volg teen die virus nie. Luister eerder na die kenners. Hy voeg by: “Dis ironies dat so baie mense op rekenaars werk. ’n Keyboard is een van die vuilste dinge wat jy kan kry.”