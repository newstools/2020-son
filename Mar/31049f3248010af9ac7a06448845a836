’N 43-JARIGE man van Vredemburg sal na verwagting Maandag in die hof verskyn nadat hy na bewering sy swanger eks-vrou doodgeskiet het. Die man is Vrydag in hegtenis geneem. Kapt. FC van Wyk, ’n polisiewoordvoerder, sê die man is minute na die voorval gearresteer. Die 40-jarige slagoffer was sewe maande swanger. “Die polisie in Vredenburg is in kennis gestel van ’n moord in Greenfieldstraat, George Karrige, Vredenburg,” het Van Wyk gesê.“ Met die polisielede se aankoms op die toneel, is hulle in kennis gestel dat die verdagte te voet van die toneel gevlug het. "Die polisie het die verdagte gejaag. Hy is in die omgewing van die misdaadtoneel gevind en in hegtenis geneem." Volgens Van Wyk is die verdagte van die toneel verwyder omdat vroulike gemeenskapslede hom wou aanval.- News24 