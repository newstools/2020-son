CPUT se ambisie om volgende jaar in die Varsity Cup te speel, hang skielik aan ’n draadjie. Die Tekkies het hulle Varsity Shield-stryd teen die Nelson Mandela-Universiteit se Madibaz Vrydag in Athlone met 24-32 verloor. Dié game is inderhaas na City Park verskuif weens gewelddadige protes op CPUT se Bellville-kampus. Dit was geskeduleer om op dié kampus se veld plaas te vind. Geen toeskouers of media is by die stryd toegelaat nie. Dis vanjaar ’n promosie-relegasie-jaar, wat beteken dat die span wat die meeste ligapunte gesamentlik vir die 2019-2020 Varsity Shield insamel, outomaties bevordering tot die Varsity Cup kry. Die span wat in dié tydperk ook die minste punte in die Cup ingesamel het, word outomaties gerelegeer na die Shield. Die Madibaz is nou 11 punte voor met twee wedstryde oor en kan nie meer ingehaal word nie. CPUT se enigste hoop is om tweede op die gesamentlike punteleer vir 2019 en 2020 te eindig. Hy sal dan uitspeel teen die span wat agste lê in die Varsity Cup oor die periode van twee jaar. Die wenner van dié game sal in 2021 in die Varsity Cup speel. Die Tekkies sal nou sake met die Walter Sisulu-Universiteit uitspook om die tweede plek in die Varsity Shield om te bepaal wie in die promosie-relegasie-stryd sal speel. Die Universiteit van Johannesburg (UJ) en die Universiteit van Wes-Kaapland (UWK) is tans in onderskeidelik die negende (laaste) en agste plek. Udubs het 12 punte in die twee jaar ingesamel, terwyl UJ die gevaar loop om outomaties uit te sak, want hy’t net 9 punte in die twee seisoene ingesamel. Die Tekkies en UWK kan dus die promosie-relegasie-stryd speel. Maar dan moet CPUT sorg dat hy WSU om die tweede plek klop. Udubs het ook ’n opdraande stryd voor hom met drie van sy oorblywende wedstryde wat weg van die huis af gespeel sal word. Udubs speel juis vanaand in Bloemfontein teen die Sentrale Universiteit vir Tegnologie (CUT). Udubs moet ook nog teen UJ (weg), Pukke (tuis) en Tukkies (weg) speel. Dit wil voorkom asof die studente vir die volgende paar weke met sakrekenaars in hul sakke sal moet speel...