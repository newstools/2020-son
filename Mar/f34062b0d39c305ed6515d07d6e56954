DIE Madibaz-student JP van der Watt het die Hume­wood Gholfklub Kampioenskap gewen. Dit was gister met ’n oorwinning oor Pieter Zietsman ná sy eerste poging in Port Elizabeth. Die eerstejaar-BCom-student, ’n lid van die Madibaz-gholfklub, het beheer geneem van die eindstryd. Van der Watt het Zietsman met 4/3 verslaan. Hy het die laaste nege putjies met ’n voorsprong van vier houe begin. Hy het sy Madibaz-spanmaat Altin van der Merwe vroeër in die halfeindronde net-net verslaan. Van der Merwe het Saterdag die strokeplay-afdeling van die kampioenskap met vier houe gewen. Zietsman het in sy halfeindronde die verdedigende kampioen, Francois van Coppenhagen, met 5/4 verslaan. Die 19-jarige Van der Watt het in George grootgeword en daar aan Glenwood House skoolgegaan. Hy het wankelrig begin in sy halfeindronde-wedstryd in afdeling A. Hy het daarna egter ’n gebrek aan kennis van die baan oorkom. Van der Watt sê dit was ’n kwessie van volharding teen Van der Merwe. “Dit was een van my slegste rondes wat ek nog gespeel het,” sê Van der Watt, wat net sy vierde ronde op dié links layout gespeel het. Hy sê egter dit was ’n plesier om aan dié Humewood-kampioenskap deel te neem. Van der Watt sê dis omdat die toernooi baie gestruktureerd was en professioneel aangebied is.