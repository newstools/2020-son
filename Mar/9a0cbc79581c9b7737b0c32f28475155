'N BANKTELLER het na bewering geld gesteel van 'n kliënt wat 'n onbekende bedrag in die Lotto gewen het. Kol. Adele Myburgh, 'n polisiewooordvoerder van Noordwes, sê Nonhlanhla Phillona Matinyane (29) het Donderdag in die Swartruggens-landdroshof verskyn op 'n klag van diefstal. Matinyane is op borgtog van R1 500 vrygelaat. Myburgh sê Matinyane is op 9 Maart gearresteer na ondersoeke bewys het dat sy na bewering geld van 'n kliënt gesteel het. Die 46-jarige kliënt is deur haar finansiële raadgewer ingelig dat aansienlike bedrae geld uit haar rekening getrek is. Die beweerde diefstal is daarna by die bank en die polisie aangemeld. Lt. Genl. Sello Kwena, provinsiale kommissaris, het Swartruggens-polisie geloof vir die vinnige optrede en ondersoek wat tot die arrestasie gelei het. Sy sal weer op 8 April in die hof verskyn. - The Citizen