IN ’N tragiese voorval Dinsdagmiddag in Rose­dale, Uitenhage, het ’n ma haar vyf maande oue seuntjie met ’n mes doodgesteek. Die hele metro gons oor die gru-voorval. Mense op Facebook het op loop gesit met hulle comments en die ma van klein Elijah van Staden veroordeel. Een vrou sê dis baie verkeerd om jou frustrasies op ’n baba uit te haal. ’n Ander een meen dit is baie onnodig wat gebeur het. Wat baie mense egter nie weet nie, is dat Elijah se mammie, Alvadene Hobanie, bipolêr is. Elijah is met ’n enkele steek in die hart gesteek. Hobanie se boyfriend se suster, wat nie haar naam genoem wil hê nie, sê Alvadene het ’n geskiedenis van mental disorder. “Sy het haar reeds verlede jaar ingeboek by ’n instansie wat haar kon help. Ek is net baie jammer dat dinge so ver moes gaan. Sy en my broer sou hierdie jaar nog getrou het. Behandeling “Ek kon die aand van die voorval nie slaap nie en was nie eens werk toe nie, want my gedagtes loop op hol. “Alvadene het behandeling ontvang vir haar toestand. Die familie het haar baie bygestaan,” het die boyfriend se suster gesê. Die raadslid van die area, Georgen Miggels, sê dis ’n groot tragedie wat hulle gemeenskap getref het. “Juis in die tyd dat ons ’n stryd voer teen bendegeweld moes hierdie ding nou gebeur. “Ek vra die mense om nie die mammie name te noem en te veroordeel nie, want ’n mens weet nooit wat haar daartoe gedryf het nie. “Daarom is dit belangrik dat ons moet aandag gee aan mense wat aan dié soort siektes ly en daar wees vir hulle. “Ons moet die situasie rustig hanteer en te alle tye biddend bly.” ’n Kenner op die gebied van geestesgesondheid sê lyers is gewoonlik nie by hulle positiewe wanneer hulle ’n episode of relapse het nie. Sy sê die siekte kan beheer word met medikasie, maar dit kan gebeur dat die persoon by geleentheid buite hom- of haarself kan raak. Hobanie is opgeneem in die psigiatriese eenheid van die Uitenhage Provinsiale Hospitaal. ’n Polisiewoordvoerder, sers. Majola Nkohli, sê die polisie het Dinsdagmiddag gereageer op inligting oor ’n vrou wat selfmoord wou pleeg. “Toe die polisie op die toneel aankom, het die vrou haarself en haar baba in ’n kamer toegesluit. “Nadat die lede die deur oopgeforseer het, is die seuntjie dood op die bed aangetref. “Die vrou is gevind met oop wonde aan albei haar gewrigte. Ons ondersoek ’n klag van moord,” het Nkohli gesê. Aangebied Intussen het Mongameli Bobani, die voormalige burgemeester van die metro, onderneem om vir die graf te betaal. ’n Plaaslike begrafnisondernemer het ook aangebied om die begrafnisonkostes uit sy eie sak te dek.