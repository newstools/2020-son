“ONS reik in liefde uit na ons gemeenskap.” So vertel Chester Wil­liams, organiseerder van die organisasie Emcee, wat uitreikwerk in Worcester doen. “Die behoeftes is groot in ons gemeenskap. Nou is die tyd om hande te vat, saam te staan en ’n verskil te maak.” Williams sê hy wil graag behoeftige leerders help wat later dié jaar op ’n opvoedingskamp gaan. Hy sê: “Die jeug is die toekoms van môre. Ons het ’n verantwoordelikheid en in eenheid is daar krag. “Ons wil graag die hele gemeenskap nooi: Kom geniet ’n aand van musiek wat inspireer, want dis kos vir die siel.” So, maak julle gereed vir lekker oldschool, vuurwarm koortjies en worship-musiek wat jou hartsnare diep sal roer. Emcee bied Saterdagaand ’n lof-en-aanbiddingskonsert aan. Breërivier se leerders sal begunstigdes wees van die opbrengs. Optree Dit vind plaas in die saal van die Hoërskool Breërivier in Worcester. Dit begin 18:00. Kaartjies kos R50 vir volwassenes en R30 vir kinders. Van die kunstenaars is Remalia Esau, Clarique Davids­, Jacob Jonkers, Anthia­ Visagie, Manfred Matthews en die uwe. Bel Wil­liams by 081 271 7798.