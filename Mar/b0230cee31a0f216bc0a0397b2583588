’N JONG ma van Kraaifontein beweer haar eks-boyfriend is op ’n waarskuwing vrygelaat nadat sy sewe uur lank as hos­tage gehou en byna doodgemartel is. Die vrou (26) voel die regstelsel het haar ’n tweede keer in die steek gelaat. Sy vertel die eerste keer dat sy ’n saak teen haar eks gemaak het, het die staat mediasie gereël en moes hy haar net om verskoning vra. Die vrou vertel sy lewe in vrees, want haar eks, ’n vermeende gangster, kan maklik by haar uitkom. Volgens die jong ma is sy en haar tweejarige dogter se pa al twee jaar uitmekaar, maar hy wil nie hê sy moet aangaan met haar lewe nie. Sy beweer hy het haar Sondag in haar ouerhuis gevange gehou. Haar ouers was met vakansie. Die jong ma vertel sy is ten aanskoue van haar dogtertjie geskop en getrap, met ’n fan geslaan, ’n blouoog gegee en met gekraakte ribbes gelaat. Sy vertel: “Hy wou weet saam met wie ek chat. “Hy het my forseer om my foon oop te maak. “My foon werk met my vingerafdruk. Toe ek weier om dit oop te maak, wou hy my vinger afknip. “Hy wou hê dat ek my bors op die kassie sit sodat hy dit met die laptop se charger kan slaan. “Ek moes by hom pleit om dit nie te doen nie oor ek nog my baba borsvoed. “Hy het my ’n blouoog gegee en oral oor my kop en liggaam geslaan. “Hy’t gesê hy wil ’n sex tape van ons twee maak en dat ek dit dan aan al my mansvriende moet stuur. “Weer moes ek by hom pleit om dit nie te doen nie.” Die jong ma vertel toe haar eks sê hy gee nie om om haar dood te maak nie oor hy net 25 jaar gaan sit, het sy begin panic. “Hy’t gesê hy het opdrag gekry om my stil te maak. “Hy’t gesê ek is gelukkig daar is nog mense in die huis, anders sou hy my vrek­gemaak het.” Volgens haar was haar broer en sy vriende tuis terwyl haar eks haar aangerand het, maar hulle kon haar nie help nie oor almal vir hom bang is. Die ma vertel sy het uiteindelik ’n wegkomkans gekry toe haar eks ná sewe uur se gemartel aan die slaap geraak het. “Ek het saggies opgestaan en na die badkamer gegaan. “Daarna het ek die sleutels in die kombuis gaan haal en die hek oopgesluit. “Ek het toe na my neighbour gehardloop. Hulle het die polisie gebel.” Die jong ma sê die polisie het die man nog in die kamer gevang en hom dadelik gearresteer. Omdat die man weer op vrye voet is, het sy gister ’n interdik teen hom gekry. Die vrou sê die man verskyn op 8 April weer in die hof vir aanranding met die doel om ernstig te beseer. Hy moet op 18 Mei oor die interdik in die hof wees.