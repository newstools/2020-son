DIT maak nie saak watter krieket Suid-Afrika vandag opdis nie, solank daar net aan die einde van vandag se spel oor ’n wen gesels kan word. Die Proteas se tweede internasionale eendagwedstryd teen Australië begin vandag 13:00 op Bloemfontein se Mangaung Oval. Duik Hulle loop met 1-0 voor in dié reeks van drie games nadat hulle die Aussies in die eerste ODI in die Paarl met 74 lopies geklop het. Maar net soos toe Engeland onlangs hier getoer het, is dit ’n verhaal wat al voorheen vir Protea fans afgespeel het. Hulle wen die eerste game en duik dan liederlik in die hek wanneer dit saak maak. Die Pommies het dit in die toetsreeks en toe in die T20-reeks teen Suid-Afrika kom doen. Reën het daartoe gelei dat die ODI-reeks gedeel moes word. Die T20-reeks teen die Aussies is die enigste een waar die Proteas op die agtervoet begin het deur in die eerste game te verloor. Maar dít het ook in teleurstelling geëindig vir Mark Boucher (afrigter) en Quinton de Kock (kaptein) se troepe. Fans van die Proteas word nou al geruime tyd ook gevra om geduld te hê terwyl Boucher en kie probeer om die Proteas weer van die grond af op te bou. Maar dit sal ’n skande wees as Boucher se span nie minstens een ou reeksie in krieket se drie weergawes in hulle agterplaas kan wen nie. Dit sal beslis as die Proteas se swakste somer ooit bekend staan as die span nie vandag reeds ’n reeks­sege verseker nie. Daar was hierdie seisoen nou al gans te veel kere dat De Kock se span op die laaste game­ in ’n reeks staatgemaak het om ’n titel te wen. Krieket-aanhangers kan vandag se game regstreeks op Super­­Sport 2 (DStv-kanaal 202) en SABC3 volg.