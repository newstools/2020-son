’N LEERDER van Delft het probeer selfmoord pleeg nadat sy na be­wering verkrag is. Sers. Noloyiso Rwexana, ’n woordvoerder van die polisie, het bevestig ’n verdagte is vir verkragting gearresteer. ’n Man (54) sal vandag weer in die Bellville Landdroshof op aanklagte van verkragting verskyn. Vertrou Die 15-jarige leerder van Delft het haarself met haar ma se insulien ingespuit. Dít het gebeur nadat die man wat die skoolkinders vervoer, het haar na bewering twee keer verkrag het. Volgens die leerder se ma ken hulle die man en hulle het hom vertrou. Die ma sê: “Ek het in Februarie agtergekom dat my dogter verander het. “Sy het die meeste van haar tyd in haar kamer deurgebring. “Sy wou nie eet of praat nie. “Sy wou nie meer met die taxi ry wat die skoolkinders vervoer nie. “Die laaste keer dat sy met die skooltaxi gery het, het sy so geskrik en was sy so vreesbevange toe sy die verdagte sien. “Ek het dadelik geweet iets is drasties verkeerd. “Die aand het sy probeer selfmoord pleeg deur haar met my insulien in te spuit. “Haar ouer suster het in die badkamer op haar afgekom. “Sy het bewusteloos in die bad gelê. “Ons het met haar na die Delft Daghospitaal gejaag. “Daarna is sy na die Karl Bremer Hospitaal oorgeplaas. Sy het aan my vertel dat die verdagte haar al twee keer verkrag het. “Ons het daarna ’n saak by die polisie gaan maak. “Hy is die dag daarna gearresteer.” Daar word beweer die verkragtings het op 20 en 21 Februarie plaasgevind. Liegbek Volgens die ma word haar kind nou geviktimiseer. Die meisie word onder meer as ’n slet uitgemaak. Die skolier beweer die vermeende verkragter het gesê dat sy as ’n liegbek gelabel gaan word en dat niemand haar sal glo as sy bos los nie.