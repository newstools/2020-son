OOS-LONDEN. – Inwoners, sake-eienaars en straatverkopers sit met die hande in die hare oor ’n rotplaag wat hulle ál hulle dae gee. Bekommerde inwoners wat naby die sakekern woon, sê die rotte is nou al so astrant dat hulle tot in die huise kom om amok te maak. Siektes Smouse in die middestad kla ook dat die rotte in die dreine skuil en uit vullisdromme leef. Woonstelkomplekse in die stad word ook nie hierdie langstert-naarte gespaar nie. Rotte is volgens die nasionale gesondheidsdepartement die draers van siektes soos leptospirose en tifuskoors. Carrie Jansen bedryf ’n vrugte- en groentestalletjie in Buffalo-straat en sê die rotte is al deel van hulle daaglikse bestaan. Sy vertel: “Ons sien hulle elke dag. Hulle is oral en leef te alle tye saam met ons. “Die rotte hardloop elke dag rond asof hulle besig is om shopping te doen. Van hulle is amper so groot soos katte. “Maar wat meer scary is, is dat hulle nie bang is vir mense nie.” Jansen sê die rotte teel teen ’n kommerwekkende tempo aan en sy glo nie die munisipaliteit gaan dié groeiende bevolking uitgeroei kry nie. “Ek sien hulle elke oggend die strate oorsteek op soek na kos,” vertel sy. Jansen meen een van die grootste oorsake van die rotplaag is dat vullis dae lank nie verwyder word nie. Stappe Buffalo City se woordvoerder, Samkelo Ngwenya, sê daar word stappe gedoen om die rotplaag in residensiële sowel as sakegebiede aan te spreek.