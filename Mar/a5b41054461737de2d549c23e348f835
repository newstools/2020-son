SONDER om sig te verloor van die verwoesting en angs wat die corona-virus rondom die wêreld saai, moet ’n mens uit ’n plaaslike sokkeroogpunt dink aan JL Zwane se arme o. 19-sokkerspan. Dis omdat dié span van Guguletu nou al vir die derde jaar agtereenvolgens nie in die gesogte o. 19-Paastoernooi, die Bayhill Cup, sal kan uitdraf nie. Dié keer is die culprit die Covid-19-pandemie wat tans wêreldwyd verwoesting saai. Toe Zwane in 2018 ook na die finals in Belhar deurgedring het, is die toernooi gekanselleer weens die droogtekrisis in die Wes-Kaap. Laas jaar het Zwane nie na die eindronde oor die Paasnaweek deurdring nie. Zwane het vanjaar op sy tande gebyt en seker gemaak hy mis nie weer die boot nie. Hy is in groep G teen spanne soos Ajax Cape Town, Olympics FC en Wayside Wanderers vir die toernooi geloot. Gewerk Hy het ’n baie goeie kans gehad om vir die uitklopfase te kwalifiseer – maar toe tref weerlig Zwane vir ’n tweede keer. Die toernooi se direkteur, PJ Williams, het gesê: “My hart gaan uit na hulle spelers wat so hard gewerk het tydens die kwalifikasie­veldtog.” Dis nadat hy gister in ’n verklaring bevestig het dat die bekende toernooi, wat van 8 tot 13 April weer op Erica Park in Belhar sou plaasvind, ook weens die corona-virus gekanselleer is. Williams het aan Son gesê dis ’n “massiewe setback” vir die sokkergemeenskap. “Kyk, die lewe is meer kosbaar as enige toernooi of sport,” het Williams uitgewys. “Dit was altyd ook in die kaarte nadat dit duidelik geword het teen watter pace die virus spread, jy weet. “Maar ons is trots daarop om die cause van die hele nasie te ondersteun en ultimately die cause van die hele wêreld se bevolking. “Die huidige situasie sou fans benadeel het wat na en van die event sou travel. “Die groepe bestaan ??uit plaaslike spanne en reisende spanne van buite die Wes-Kaap, maar ook buitelandse spanne en hul fans. “Die Bayhill-komitee wil sy borge bedank vir die aanhoudende support in dié moeilike situasie,” aldus Wil­liams. Hy sê verder spanne wat deur hulle verblyf vir die tydperk van die toernooi geboek het, sal wel hulle geld terugkry. Verhouding “Ons het spanne al laas week ingelig om nie verdere bookings te maak nie tot dit aan die lig sou kom of die toernooi voortgaan,” het Williams bygevoeg. “Ons het ’n verhouding met die Wes-Kaapse Sportskool, waar die besoekende spanne bly. Die skool verkies dat ons self die verblyf moet reël en in turn net vir hulle betaal. “So, ons sal die spanne terugbetaal. Die wat nie deur ons geboek het nie, sal egter hulle eie onkoste moet dra,” het die Bayhill-baas bygevoeg.