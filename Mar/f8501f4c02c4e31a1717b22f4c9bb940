NOG 'n voormalige senior joernalis van Media24 word daarvan beskuldig dat hy jong seuns seksueel misbruik het. Die skrywer Herman Lategan sê in 'n beëdigde verklaring dat Coenie Slabber hom as skoolseun begin groom het en op verskeie kere seksueel msbruik het. Slabber (80) het tussen die 1970's en 1990's as kunsredakteur vir die Sondagkoerant, Rapport, gewerk. Twee ander mans het ook na vore gekom. Sam (skuilnaam) sê Slabber het hom gedurende die 1970's en 1980's verskeie kere seksueel misbruik. Sam se pa was vriende met Slabber. Die eerste voorval het blykbaar gebeur toe Sam 10 of 11 jaar oud was en toe Slabber nog getroud was en met sy vrou, twee seuns en 'n dogter in Windsor in Johannesburg gewoon het. Hy het by die Slabber-gesin oorgebly terwyl sy eie familie op vakansie was. Hy sê hy het een nag wakker geskrik met Slabber wat met sy geslagsdele vroetel. Dirk (ook 'n skuilnaam) sê in sy beëdigde verklaring hy was 17 jaar oud toe Slabber by Sun City orale seks op hom uitgevoer het. Hy sê Slabber het met hom in die bed geklim en gevra om sy broek af te trek. "Ek het ja gesê hoewel ek nie wou hê hy moet nie," sê Dirk in sy verklaring. Slabber ontken die bewerings teen hom. Lategan het op Facebook gesê hy het nie beplan om 'n klag te lê nie, maar omdat Slabber die bewerings ontken, gaan hy nou. Willem Breytenbach, ook 'n oud-Media24-werknemer, verskyn op 30 Maart in die hof op klagte van seksuele aanranding. - News24  