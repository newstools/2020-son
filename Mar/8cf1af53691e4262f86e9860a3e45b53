Wow is deel van die Woordfees, wat jaarliks in Stellenbosch gehou word. Altesaam 185 leerders van hoërskole in die Wes-Kaap het die eerste fase van die jaarlikse mediakursus bygewoon. In dié fase het verskeie aanbieders die leerders onderrig in en ingelig oor aspekte van die mediawêreld. Shantel Moses van Son was een van die aanbieders. Sy het die aspirantjoernaliste vertel hoe en waar verslaggewers elke dag hulle stories vandaan kry. Sy het hulle ook wenke gegee oor hoe ’n mens ’n storie van die begin af aanpak. Van die ander aanbieders was Chrislynn Sias, ’n joernalis van die tydskrif Kuier, Heindrich Wyngaard van die joernaalprogram Klop! en Dean Smith (Wade in Suidooster). Wyngaard en Smith het hulle boodskap via video-opnames aan die leerders gegee. Sias het self in haar hoërskooldae dié kursus bygewoon. Sy het wenke gegee oor hoe ’n mens ’n onderhoud voer. Smakie Oor die dag sê Sias: “Die Wow-skoolmediakursus bied die kinders ’n geleentheid om die bedryf te leer ken en ervaar nog voordat hulle dit betree. “Van fotografie en nuus­invordering tot onder­houds­tegnieke – hulle kry van alles ’n smakie. Dit is regtig ’n ervaring soos min.” Moses sê: “Dit is die tweede keer dat ek deel het aan die Wow-mediakursus. “Wat my die meeste opval van die leerders, is hulle honger vir leer. Dit bly ’n groot eer om deel te kon hê aan die program.” Die program word kwartaalliks in een werksessie aangebied. Verskeie onder­werpe word bespreek. Daar is vier sessies per jaar, met ’n gala in November. Op dié geleentheid word die wenskoolkoerant en -redaksie aangewys.