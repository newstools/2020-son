RHULANI Mokwena kan lekker naam maak as hy die Chilli Boys dié seisoen tot veiligheid kan brei. Chippa het sy nuwe breier, die voormalige Orlando Pirates-hulpafrigter Mokwena, gister in die kamp verwelkom. Dit is nadat Norman Mapeza Maandagaand bedank het met nog sewe wedstryde oor vir Chippa in die Premier-sokker­liga (PSL). Beheer Mokwena begin met ’n groot toets môre in die Wits-stadion teen die Clever Boys (20:15). Hy was vroeër dié seisoen vir ’n paar wedstryde in beheer van Pirates, maar hy het nie te goed gevaar nie. Pirates het met hulle aankondiging van Mokwena se koms wel genoem dat hy pas teruggekeer het van Europa, waar hy besig was met verskeie afrigtingsverwante sake. So, hopelik ver­beter hy by Chippa waarmee hy by Pirates gesukkel het. Intussen is Chippa se groep gereed vir sy bepaling met Wits. Mokwena sê die Wits-wedstryd gaan ’n bietjie van ’n toetslopie wees. “Die kort tyd wat ek het om met die span voor te berei vir dié wedstryd, maak dit moeilik, maar ons weet die span moet wen om te oorleef en dís eenvoudig genoeg om te verstaan.” Mokwena sê hy ken wel die span danksy die werk wat hy met Pirates gedoen het. Hy sê: “Ek weet hoe lyk die span en ek dink die groep is sterk, maar dit sal tog ’n bietjie meer werk vat om dinge agtermekaar te kry.” So, ’n goeie oorwinning sal Mokwena gouer laat tuis voel in die Baai.