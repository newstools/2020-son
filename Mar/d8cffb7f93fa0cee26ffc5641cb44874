’N VOORMALIGE tak-administrateur van First National Bank (FNB) in Kirkwood ontken sy het ’n 82-jarige omie se R400 000 uit die bank se kluis gegaps. Leonie Stiemie staan in die Baaise handelshof tereg op twee diefstalklagte. Die klaer in die saak is Andries David Renken. Luidens die klagstaat het Stiemie tussen 2011 en Februarie 2015 na bewering R400 000 van Renken gesteel. Waardevolle Dié geld is vir veilige bewaring in ’n deed box in ’n kluis in die bank gebêre. Die deed box-fasiliteit is beskikbaar vir enige FNB-kliënt wat belangrike dokumentasie of waardevolle items – insluitend kontant – vir veilige bewaring by die bank wil hou. Stiemie het getuig enige waardevolle items – behalwe vuurwapens en plofstowwe – kan in so ’n deed box gebêre word. Volgens haar mag daar egter ook nie kontant in gebêre word nie. Stiemie sê die plan om Renken se geld in ’n deed box te bêre, het ter sprake gekom toe hy by die bank opdaag met ’n dokument van ene Louis Engelbrecht, bestuurder by Sanlam. Stiemie sê Renken wou aanvanklik kontant by Sanlam belê, maar Engelbrecht het hom gesê hy kan nie die kontant daar belê nie en het hom die dokument gegee waarin dié inligting vervat is. Sy sê Renken het toe vir die deed box gevra. Volgens Stiemie het elke boks twee sleutels en sy het dié aan Renken oorhandig. Stiemie het getuig sy weet nie watter items Renken in die deed box gesit het nie omdat bankpersoneel nie mag weet wat in die boks is nie. Maar luidens die klagstaat is dit juis Stiemie wat Renken oorreed het om die R400 000 kontant in die deed box te bêre. Volgens Stiemie hanteer net Renken die deed box. Stiemie het getuig vroeg in Januarie 2015 is en sy ’n paar kollegas geskors. Sy sê gedurende die suspension is sy nie toegelaat om in die bank te kom nie. Stiemie het getuig gedurende haar skorsing het Frikkie Coetzee, FNB-takbestuurder, haar gebel en gesê Renken soek sy deed box. Volgens haar het Renken gesê hy het die box nodig, want daar is R400 000 in. Stiemie het getuig sy was doodseker die box is by die bank. Volgens haar is dit onmoontlik dat die box sommer net kon verdwyn. Rooftog Die beskuldigde hou vol sy het nie Renken se geld gesteel nie. Sy sê toe hulle destyds geskors was, was die box nog in die kluis. Volgens Stiemie was daar in Augustus 2014 ’n rooftog by die bank. Sy sê die bank se elektrisiteitstoevoer was afgesny, want die alarmstelsel het nie gewerk nie en daar was geen CCTV footage nie. Volgens haar het niemand in daardie stadium gecheck of enige van die deed boxes missing is nie. Stiemie het getuig tydens die suspension was sy weens stres op sterk medikasie. Sy het, om Renken happy te hou, ’n konsepooreenkoms saamgestel. Volgens haar het sy Renken ’n begunstigde gemaak op haar lewenspolis sodat hy ’n beneficiary kan wees vir die bedrag geld wat in die box was. Sy sê kort hierna wou Renken hê haar eiendom moet aan die ooreenkoms gekoppel word. Volgens haar het sy hom toe meegedeel sy moet nog 18 jaar aan die huisverband afbetaal. Sy sê sy het hom meegedeel sy het nie geld nie, want sy is haar job kwyt. Die klagstaat voer egter aan Stiemie het aan Renken gesê sy hét die geld gevat en sy sal ’n kontrak opstel vir die terugbetaling daarvan. Aanbod Luidens die klagstaat het sy aangebied om dit in maandelikse paaiemente van R500 te betaal. Renken het egter dié aanbod van die hand gewys. Luidens die klagstaat het die beskuldigde R21 000 aan Renken betaal. Adv. Tjaart van Zyl kla aan.