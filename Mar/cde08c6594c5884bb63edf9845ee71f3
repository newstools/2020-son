SA RUGBY het gister aangekondig planne word bespreek om plaaslike rugby-kompetisies te herstruktureer. Dis alles in ’n poging om die impak van die Covid-19-pandemie te hanteer. Met dié planne kan SA franchises en ander provinsiale spanne na ’n nuwe plaaslike derby-kompetisie terugkeer ná die onlangse opskorting van Vodacom Superrugby en die Guinness Pro14-reeks. Jurie Roux, uitvoerende hoof van SA Rugby, het bevestig die nasionale rugbyliggaam is in gesprek met belanghebbers oor ’n aantal mededingingsmodelle wat in werking gestel kan word. “SA Rugby evalueer tans al ons kompetisie-strukture om dit te herstruktureer sodat ons vir ál ons fran­chise- en pro­vinsiale spanne speeltyd kan gee,” sê Roux. ‘Uiteraard kan niks in die volgende paar weke gebeur nie tot ná dié tydperk van social distancing, soos voorgeskryf deur pres. Cyril Ramaphosa. “Ons oorweeg plaaslike derby-wedstryde tussen ons Suid-Afrikaanse spanne. “Ons moet nog steeds die besonderhede bespreek, maar ons is vol vertroue dat ons ’n uitvoerbare plan op die tafel kan plaas wat geskik is vir almal. Uitsaai-vennoot “Dis buitengewone tye wat buitengewone maatreëls verg en dit bied ons ook ’n geleentheid om innoverend te wees. “Ons werk nou saam met ons uitsaai-vennoot, SuperSport, en ander belangrike belanghebbers en sal planne aankondig sodra ons dit kan doen,” het Roux bygevoeg.