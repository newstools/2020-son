DIE Springbok-kaptein Siya Kolisi se Kolisi-stigting gaan onder meer sanitisers en maskers aan die Khayelisha-hospitaal in Kaapstad en Livingstone-hospitaal in die Baai verskaf. Volgens die Stormers - van wie Kolisi ook kaptein is - se webwerf, gaan die Kolisi-stigting meer as 4 000 liter hand sanitiser, 400 herbruikbare goggles en maskers verskaf. Die stigting gaan meer doen oor die komende maande soos die behoeftes weens die corona-virus by hospitale toeneem. "Ons as 'n nasie moet trots wees op die manier hoe die opperbevelvoerder die wet neergelê het. Dit wys hoe belangrik dit is," het Kolisi gesê. "Maar ons kan nie alles aan die regering oorlaat nie. Ons almal het 'n rol om te speel. Vir sommige van ons, is dit om nou by die huis te bly. Vir die ander van ons, kan meer doen. Dit is om hulpbronne te verskaf en uit te help waar ons kan."