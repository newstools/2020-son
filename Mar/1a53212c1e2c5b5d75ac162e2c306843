’N ROWER (26) is Dinsdag vir sewe jaar tronk toe gestuur na hy in September 2019 ’n vrou in Albany-weg, Port Elizabeth beroof het. Kol. Priscilla Naidu, ’n polisiewoordvoerder, sê op 28 September 2019 omstreeks 11:25 het die 21-jarige klaagster in Albany-weg gestap in die rigting van die taxi rank. Msikilele Dani het haar toe konfronteer en met ’n mes gedreig, en gedwing om haar handsak aan hom te oorhandig. Minute later kon sy daarin slaag om die aandag van cops wie besig was met patrolliewerk te trek. Sy het hulle toe vertel wat gebeur het. Die cops het die klaagster saam hulle geneem en toe die area gefynkam opsoek na Dani. Hy is gevind by ’n huis op die hoek van Middle- en Elizabethstraat, waar hy positief geïdentifiseer is. Die gesteelde handsak met al die inhoud is ook teruggevind. Dani was tot met sy vonnisoplegging in aanhouding.