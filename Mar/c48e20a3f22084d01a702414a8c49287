CRUSADERS gaan moeilik gestuit word in die Superliga A van Suidwestelike Distrikte-klubrugby. Dié verdedigende kam­pioen het dít Saterdag op die Parkdene Sportterrein in George gewys. Hulle het die Jaguars van Plettenbergbaai met 50-14 stukkend gehardloop. Dit het in ’n stadium gedreig om ’n groter eindtelling te wees toe ’Saders rustyd met 31-7 voorgeloop het. Dit was die twee spanne se eerste wedstryd in die veldtog vanjaar en ’n begin waarmee die Crusaders se breier, Ricardo Beukes, baie tevrede is. Beukes het aan Son gesê: “Ons was veral in die eerste helfte goed, maar ons het die pedaal effe gelig en die teenstanders ? bietjie kans gegee om terug te veg.” Beukes se aanwinste, Freginald Africa (losvoorspeler), Clint Wagman (vleuel), Luzane Williams (senter) en Duwayne Smart (vleuel) het met die intrapslag gewys wat hulle kan doen. Hulle elkeen het twee drieë afgerond. Gladwell Jafta (losskakel) het vier drieë verdoel en Ashwin Scott een. Maar terwyl drieëvrate die telbord aan die rol gehou het, het spelers soos die kaptein, Lyle Delo (stut), ’n reuse-bydrae in die vaste spel en los spel gelewer. So ook Wayne Khan (haker), wat die besoekers veral in die los spel omtrent laat rondspartel het. Die haastige Bradley Pietersen (heelagter) het ook beïndruk. Jaguars gaan vanjaar baie sukkel. Klipharde werk lê voor vir hulle nuwe breier, Sipho Kenene.