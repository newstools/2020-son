DRIE verdagtes is gisteroggend vroeg in hegtenis geneem in verband met ’n rooftog Maandag in Kleinskool in die Baaise Northerns. Die inhegtenisnemings is gedoen deur lede van die polisie se Mountweg cluster se trio-speurtaakspan, bygestaan deur cops van die Bethelsdorp-polisiestasie se misdaadvoorkomingseenheid. Kol. Priscilla Naidu, ’n polisiewoordvoerder, sê Maandag 20:40 was die 22-jarige klaer en haar boy­friend in hulle huis in Moodley’s Grounds, Kleinskool, toe drie onbekende mans by die deur inkom wat nie gesluit was nie. Volgens Naidu is die couple met vuurwapens gedreig. Die boosdoeners het toe op die vlug geslaan met kontant, ’n selfoon, selfoonbykomstighede, twee grass cutters, ’n laptop en sigarette. Naidu sê gister in die vroeë oggendure – omstreeks 02:30 – is die verdagtes in hegtenis geneem by twee huise op Ferreira’s Grounds in Kleinskool. Van die gesteelde eiendom is teruggevind. Volgens haar word hulle aangehou op klagte van huisroof en die besit van vermoedelik gesteelde eiendom. Die verdagtes – wie se ouderdomme van 19 tot 23 wissel – verskyn eersdaags in die landdroshof.