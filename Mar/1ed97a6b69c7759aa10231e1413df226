TWEE van wêreldboks se groot name is reeds in self­afsondering nadat hulle in aanraking gekom het met mense wat die gevreesde Covid-19 opgedoen het. Die nuutste is die wêreld­swaargewigkampioen An­thony Joshua (30). Hy was tydens ’n geselligheid by Westminster Abbey in aanraking met prins Charles. Die 71-jarige Britse troonopvolger is positief getoets vir die virus. Sy toestand is egter goed en sy simptome middelmatig. Charles het op 9 Maart vanweë die Statebond-diens die dag deurgebring saam met die koningin, die eerste minister en verskeie sport- en vermaaklikheidsterre. Joshua was ook daar. Sy verteenwoordiger het gesê die bokser is fiks en gesond en volg die nodige riglyne. Joshua het intussen ’n spoedige herstel toegewens aan almal wat deur die virus geraak word. Waag Die Sweedse swaargewig Otto Wallin (29) het aan TMZ gesê hy het hom nog nie vir die virus laat toets nie. Wallin wou dit nie waag om na een van New York se oorvol mediese sentrums te gaan nie. Hy het gesê hy het ligte griepsimptome ervaar. Wallin het gehoes, genies en ’n ligte koors gehad. Hy begin reeds beter voel, het hy gesê. Wallin het die wêreld in September laat regop sit toe hy Tyson Fury (31) se regteroogbank met ’n verwoestende regter oopgekloof het.