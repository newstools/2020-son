DANKSY die striker Therlo Moosa se wendoel teen Grassy Park United is Glendene United terug op die wenpad. Glendene het Grassy Park Saterdag op die Greens se sportterrein in Manenberg met 1-0 in ’n Tweede Liga-wedstryd van Safa se Wes-Kaapse streek geklop. Daarmee het hy sy lojale ondersteuners iets gegee om oor te smile. Grassy Park United se spelers het duidelik taamlik gesukkel om aan die gang te kom. Aangeteken Chesré Schnell, Brent “Eier­” Adonis en Fawaaz Basadien kon nie eens die kol tref nie. Die flambojante Moosa, wat nou net sood sy spanmaat Ashley Cupido 13 doele in 18 wedstryde aangeteken het, het ná die eindfluitjie gesê: “Dit was ’n tawwe stryd en dit kon enige span op die wenpad geplaas het as die doelkanse beter benut was. “Gelukkig het ons gewen en ek is bly dit was my goal wat ons laat seëvier het.” Die FN Rangers-span van Arreshaat Daniels (afrigter) het op sy beurt Hout Bay United met 2-1 geklop. Die Maitland-elftal het ook ’n klomp doelkanse deur hulle vingers laat glip, maar het later goed gekombineer. Keanan Dickson en Morne Bennett het elk ’n doel aangeteken. Skei In die ander wedstryd het die huidige voorloper, Zizwe United, gesukkel teen Morning Stars, maar tog met 1-0 gewen. Slegs vier ligapunte skei Zizwe United (46) en die tweede geplaaste FN Rangers (42) van mekaar. Hulle is in ’n interessante wedloop gewikkel om die ligakroon. In wedstryde elders in die Kaapse Skiereiland het Young­ Pirates en Royal Blues met 0-0 gelykop gespeel. Batalion FC en Ikapa Sporting het met 1-1 die louere gedeel en Norway Parks Magic het Ajax Cape Town met 1-0 geklop.