DIE DA het sy beleidskonferensie weens die corona­virus uitgestel. Die party sou by dié konferensie sy leiers gekies het ná die uittog van Mmusi Maimane, die eks-mayor van Johannesburg Herman Mashaba en die voormalige Baaise burgemeester Athol Trollip. Dié drie prominente mense in die land se amptelike opposisieparty het geloop ’n paar maande nadat Patricia de Lille, voormalige mayor van Kaapstad, ook uit haar pos is. Sy het die Good-party aan die vooraand van laas jaar se nasionale verkiesing gestig. Gehoorsaam Die voorsitter van die DA se federale uitvoerende raad (FedEx), Helen Zille, sê FedEx het besluit om die konferensie tot nader kennisgewing uit te stel. Dis as gevolg van die Covid-19-pandemie, sê sy. Die konferensie sou op 4 en 5 April plaasgevind het. Zille sê ook: “Die FedEx het ook besluit dat die party gehoorsaam sal wees aan riglyne wat pres. Cyril Ramaphosa (Sondagaand) gegee het – vir vergaderings en ander vorme van sosiale en professionele interaksies.” Sy sê verder ’n besluit rakende die federale kongres wat vir 30 en 31 Mei geskeduleer is, sal later geneem word. Poging Intussen het die hoofsekretaris van die Good-party, Brett Herron, gesê hulle support Ramaphosa se beroep om die impak van die virus te versag. “Ons doen ’n beroep op almal wat hulleself Suid-Afrikaners noem om hulle deel te doen in die poging om die virus te versag en die land deur hierdie krisis te kry,” sê hy. “Ons bly bekommerd oor die impak van hierdie mediese noodgeval en hoe dit die reeds delikate ekonomie van die land sal raak.” Intussen het ’n woordvoerder van die Wes-Kaapse vervoerdepartement, Ntomboxolo Makoba-Somdaka, gesê spietkops sal nou nie meer vermeende dronk bestuurders laat blaas nie. Volgens haar sal die departement nou weens die corona­-virus bloedtoetse gebruik om drivers te toets. Sy sê: “Met die Paasvakansie op hande sal verkeersbeamptes streng wees met dronk bestuurders. “As jy beplan om te drink, sal jy ’n plan B benodig.”