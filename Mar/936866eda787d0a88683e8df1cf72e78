STEVE Smith kan straks eersdaags wéér Australië se nasionale krieketspan lei. Hy is weens sy betrokkenheid by die sandpapier-debakel op Nuweland in 2018 vir twee jaar uit kapteinskap verban. Hy en sy spanmaats David Warner en Cameron Bancroft is ook elk vir ’n jaar uit alle krieket geskors ná die drama wat destyds wêreldwyd opslae gemaak het. Tim Paine het die Aussie-toetsspan se kapteinskap by Smith oorgeneem. Aaron Finch het die leisels in T20 en ODI’s oorgeneem. Finch is egter onder druk nadat sy span ’n loesing van 0-3 teen Quinton de Kock se Proteas in die ODI’s in Suid-Afrika gekry het. Dit kan straks die weg baan vir die 30-jarige Smith se terugkeer as kaptein. Hy sou volgende maand in die Indiese Premierliga (IPL) gespeel het, maar dit blyk asof die toernooi ook nou in die weegskaal is weens die verspreiding van die gevaarlike corona-virus. “Ek dink Indië het sy grense tot 15 April gesluit en hoewel daar vergaderings vir die volgende paar dae beplan word, moet ons maar realisties wees,” het Smith gister aan Channel 9 gesê. “Indien die toernooi wel iewers kan begin, sal dit goed wees. Indien nie, is daar baie belangriker dinge in die wêreld op die oomblik. Ek moet dit dag vir dag vat.” Dis bekend dat Justin Langer, Aussie-afrigter, van Paine se kapteinskap hou en dis ook onduidelik of Smith wel weer kaptein wíl wees. Dis egter nie ’n geheim dat Matthew Wade ook aan die deur klop om Paine se rol van paaltjiewagter/kolwer sy eie te maak nie. Hoe dit ook al sy, dinge kan interessant raak wanneer alles weer na normaal terugkeer.