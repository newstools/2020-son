DIE nuwe coronavirus maak mense wêreldwyd onrustig. Maar paniek help niemand nie. Bewapen jouself liewer met die nodige kennis en inligting om jou teen ’n gevaar­like virus soos dié te beskerm. Wat is ’n corona-virus? Die Wêreldgesondheidsorganisasie (WGO) het dié nuwe virus SARS-CoV-2 gedoop. Dit veroorsaak die siekte Covid-19 (oftewel coronavirus disease 2019). Die virus het vermoedelik onder vlermuise of ander diere versprei en is toe oorgedra na mense. Net soos MIV en Ebola neem die virus dus ’n genetiese sprong van dier na mens. Die virus het in China ontstaan en is vermoedelik beter aangepas vir oordrag van mens tot mens. Die sterftesyfer was volgens die WGO op 3 Maart 3,4%. Dis laer as die ander coronavirusse, wat tussen 10% en 30% van pasiënte eis. Die simptome is soos dié van griep: hoes; hoë koors; ’n seer keel; hoofpyn; spierpyn, en soms swaar asemhaling. Loopneus is egter nie ’n simptoom nie. Hoe versprei dit? Wanneer ’n besmette persoon hoes of nies, kan die speeksel of mukus deur die lug trek en iemand in die omgewing tref en aansteek. As die virus op ’n besmette mens se hande beland, besmet hy of sy alles waaraan hy of sy raak. Hoe voorkom ’n mens besmetting? Moenie met vuil hande aan jou gesig raak nie. Vermy kontak met mense met griepsimptome. Mond-en-neusmaskers help nie veel buite ’n gesondheidsorgomgewing nie. Dit kan wel help wanneer jy op ’n 6 tot 12 uur lange vlug sit langs iemand wat heeltyd hoes of nies. As jy siek is, moet jy liewer met Jan Tuisbly se karretjie ry en kontak met mense vermy. Bly weg van plekke waar baie mense gewoonlik saamtrek, soos winkelsentrums. Hoes of nies in jou elmboog in en was jou hande gereeld. Wat moet jy doen as jy dink jy het die virus onder lede? Kry dadelik raad by ’n dokter. As jou GP jou nie kan help nie, sal sy of hy beslis weet na watter mediese personeel om jou te verwys vir behandeling. Vermy onnodige kontak met ander mense om verspreiding te beperk. Bedek jou mond en neus met ’n serp of masker.