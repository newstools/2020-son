LADISMITH. – Honderde inwoners van Kannaland, Zoar, Van Wyksdorp, Calitzdorp en hier was te midde van die lockdown en die virus opgewonde toe hulle die blye nuus gekry het. Die mayor, Magdalena Barry, het opdrag gegee dat alle kragmeters van inwoners wat geblock was, gedurende hierdie moeilike tydperk oopgemaak moet word. Dit bring verligting aan sukkelende inwoners wat reeds maande lank in donker gehul was. Geen meters sal in dié tyd geblock word nie. Bradley Benades, ’n gemeenskapsleier, sê: “Ek het dit eerste bepleit op my Facebook-blad, maar ek claim niks. “Ek is net dankbaar dat daar gehoor gegee is en inwoners die voordeel daarvan kan benut.” Vir Andrew Hendricks, ’n inwoner van die plakkerskamp Varkieskloof, was dit ook baie verrassend toe daar portable toilette vir Varkieskloof afglaai word. Hy jubel: “Nou hoef ons nie meer bossies toe te gaan nie. “So baie dinge happen nou in die tyd van die virus. “En ons verstaan dit. “Daar is egter nog mense wat honger ly en ons sou ook kospakkies verwelkom.” Basie Witbooi, ’n inwoner van Sakkiesbaai, is baie dankbaar hieroor. Toilette is ook opgesit in Valentynskamp in Calitzdorp.