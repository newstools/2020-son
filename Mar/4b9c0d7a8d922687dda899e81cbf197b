“JOU kind is my kind! My kind is jou kind!” Dít is die slogan wat lede van die organisasie Vorentoe motiveer. Die lede word aangedryf deur die behoefte om die vlaag van kindermoorde te probeer hokslaan wat tans net erger word in die Wes-Kaap. Spanne van 11 lede het in Clarke Estate, Trinity Place en Matroosfontein begin om van huis tot huis te gaan om na die welstand van kinders in die huis te vra. Patsy Fredericks, ’n lid van Vorentoe, vertel: “Ons het nou sterk begin met die deur-tot-deur-veldtog. “Ons dra reflective vests sodat ons maklik geïdentifiseer kan word. “Op hierdie besoeke vertel ons die huismense van ons organisasie. Ons verduidelik hoe belangrik die veiligheid van die kinders in die huis is. “Dit gaan nie net oor die Tazne van Wyk-ontvoering-en-moord nie, maar oor alle kinders wat weerloos is. “In die areas waarin ons werk, is daar baie bendeskietery. Kinders is altyd in harms way.” Tamara Metrowich-Snow, ’n bekende radiopersoonlikheid, is ’n ondersteuner en vrywilliger van die veldtog. Sy sê: “Ek is tans betrokke by die mentoring van die jeug by Vorentoe. “Ek ondersteun die veldtog en die werk wat Vorentoe doen om kinders en gemeenskappe op te hef en te verenig.” 