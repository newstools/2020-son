'N VERMEENDE sekspes-onderwyser van Witbank is Donderdagaand in hegtenis geneem vir die seksuele teistering en aanranding van ’n 16-jarige leerder. Die vieslike voorval het na bewering Woensdag plaasgevind, het sers. Noloyiso Rwexana, ’n polisiewoordvoerder bevestig. “Die 47-jarige man is Donderdag in hegtenis geneem.” Rwexana sê die man sal Maandag in die landdroshof in Clanwilliam verskyn op die klag. “Dit het toe ook aan die lig gekom dat hy vir ’n soortgelyke saak in Witbank gesoek word. As hy Maandag klaar in Clanwilliam verskyn het, sal hy na Witbank geneem word. Hy sal dan daar ook in die hof verskyn.” Son het vertroulik verneem dat die man ’n onderwyser by die Augsburg Landbougimnasium in Clanwilliam is. Die Wes-Kaapse onderwysdepartement het nog nie op Son se navrae gereageer nie.