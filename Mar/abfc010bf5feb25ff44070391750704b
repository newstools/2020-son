JAKE White kan straks weer by die afrigting van ’n Suid-Afrikaanse Superrugbyspan betrokke raak. White, die man wat die Springbokke in 2007 tot World Cup-glorie afgerig het, is tans sonder ’n job. Sy tyd as afrigter van die Japanse klub Toyota Verblitz het laas jaar ten einde geloop. ’n Sondagkoerant berig White gaan vandag met die Bulls se Alfons Meyer (CEO) en Willem Strauss (president) vergader oor dié Superrugbyspan se vakante pos vir ’n direkteur van rugby. Alan Zondagh het vroeër vanjaar die pos ontruim. White het voorheen in Superrugby die Brumbies van Australië en die Sharks afgerig. Hy het die Brumbies in 2012 tot die Superrugbyeindstryd afgerig en toe in 2013 ook die Sharks tot die eindstryd aangevoer. Die Bulls word tans deur Pote Human afgerig, maar die Pretorianers het in dié jaar se Superrugby nog net een game gewen. Hulle eerste sege is dié naweek bewerkstellig toe hulle die Highlanders van Nieu-Seeland met 38-13 op Loftus Versfeld getroef het. Die Bulls vertrek dié week op ’n oorsese toer. Hulle sal eers twee wedstryd in Australië teen die Queensland Reds en die Waratahs speel. Hulle kom dan op die Nieu-Seelandse been van hulle toer teen die Hurri­canes en Chiefs te staan. Die wedstryd teen die Reds in Brisbane (Suncorp Stadium) word Saterdag 10:15 op SuperSport se kanaal 201 uitgesaai.