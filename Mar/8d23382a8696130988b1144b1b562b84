“TERWYL sy op bail vry rondloop, moet ek met die diepste en seerste pyn lewe.” Dié hartseer-woorde is gister deur Nadine Esterhuizen se mamma, Vanessa, buite die Mitchells Plain Landdroshof gedeel. Nadine is in September 2017 vermoor. Die bewering is dat haar verloofde, Corrine Jackson, haar met ’n samoerai-swaard doodgelem het. Die saak, wat al langer as twee jaar op die hofrol is, het talle geskok toe Jackson tevore aan die hof verduidelik het dat hulle voor die voorval gestry het. Jackson, ’n selferkende emo chick, se verweer is dat sy Nadine 21 keer “uit selfverdediging” gesteek het. Geklee in ’n swart adidas tracksuit, het Jackson heeltyd voor die hofverrigtinge met oorfone stip na die tablet in haar hand gekyk. Nadine se ma wonder of haar dogter ooit justice sal kry. Sy vertel: “Weet jy, ek het nog tot vandag toe nog nooit ‘sorry’ gehoor nie. “Dis amper asof my dogter se lewe niks beteken het nie.” Die ma sê die lewe sonder haar meisiekind is baie swaar vir haar. “Daar is tye dat ek soos ’n zombie lyk, want ek mis haar. Kalmeermiddels “Ek mis hoe sy haar kop op my skouers gesit het en ek mis haar lag. “Ek moet selfs sommige aande kalmeermiddels vat net om te slaap. “En ek het my werk gelos, want ek kan nie oor die dood van my dogter kom nie.” Die mammie onthou hoe haar dogter groot drome gehad het. “Sy wou gaan studeer het. “Sy wou ’n videographer geword het. Sy het drome gehad, maar alles is net so weggevat.” Sy sê as daar een ding is wat haar ’n bietjie beter laat voel, is dat die saak klaarkry. Vanessa sê sy weet dit sal nie haar hartseer wegvat nie, maar dit sal haar peace of mind gee. Sy is bevrees dat so iets met iemand anders sal gebeur. “Ek wil peace hê dat my dogter se moordenaar in die tronk vir haar dade sit, ek wil justice vir my kind hê.” Intussen het die staat met al sewe getuies gekonsulteer en kan die verhoor nou voortgaan. Toe Jackson die getuies sien, het haar oë groot geraak, amper asof sy geskok is. Die saak is tot Vrydag 3 April uitgestel. 