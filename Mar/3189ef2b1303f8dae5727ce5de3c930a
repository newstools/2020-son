TULBAGH. – Daar was Saterdag drama by die begrafnis van die seun wat ’n week tevore hier vermoor is. Son het verlede week oor Reagan Gertse (8) se dood berig. Die moord op Reagan het landwyd opslae gemaak. Dinge het handuit geruk toe Reagan se biologiese pa, Lefaans van Rooyen, en sy familie die begrafnis ontwrig en slaags geraak het met Reagan se ma en haar familie. Van Rooyen beweer Reagan se ma en haar familie het hom uitgesluit van die begrafnisreëlings. Hy is ook nie toegelaat om sy kind se kis te dra nie. Terwyl die media buite die Ou Apostoliese Kerk gewag het vir die familie om met Reagan se oorskot uit die kerk te kom, het Van Rooyen en sy gevolg buite die kerk begin oproerig raak. Van Rooyen het buite die kerk uitgepak oor die onenigheid tussen hom en Reagan se ma en haar familie. Arno la Moer (24), ’n ooggetuie, sê daar moes rondgespring word om die vuiste te keer. “Een antie was só opgewerk en lus vir baklei, hulle moes haar huis toe escort. “Reagan se ouma was baie kwaad en sy moes deur die begrafnisgangers in toom gehou word. “Lefaans het gekla Reagan se ma het hom verhinder om sy kind te sien, hoewel hy glo altyd na Reagan uitgereik het,” vertel La Moer. Klein Reagan se ma, Louisa Gertse (29), ontken dié aantygings en sê: “Hy (Van Rooyen) het vir ag jaar nie geworry oor sy kind nie. “Ek was drie maande swanger, toe sê sy ma dis nie sy kind nie. “Nou wil hulle by my kind se begrafnis kom moeilikheid maak oor hulle nie op die lys draers was nie.” Daar was ook Dinsdag groot drama by die hof toe Jakobus Petoors (59), die vermeende moordenaar, sy verskyning gemaak het. Ontstoke inwoners het Petoors se bloed gesoek en die polisievoertuie met klippe bestook. Polisieversterkings moes van buite ingeroep word om die orde te handhaaf. ’n Hofganger vertel: “Die mense het mal gegaan en die polisie moes omtrént bontstaan om hulle van Petoors weg te hou. “ ’n Polisieman se aandag was op ’n kol nie by Petoors toe hy by die polisie-vên moes inklim nie. Dis toe dat ’n groep mense op hom afstorm. “Twee waarkuwingskote is afgevuur en ses polisiemanne moes baklei om Petoors uit die ontstoke mense se greep te kry. “Ek is seker hulle sou hom net daar doodgemaak het.” Petoors, wat onlangs uit die tronk op parool vrygelaat is nadat hy straf uitgedien het vir die verkragting van ’n vyfjarige seun, face nou aanklagte van moord, verkragting en ontvoering. Hy bly in aanhouding en verskyn op 2 Junie weer in die hof.