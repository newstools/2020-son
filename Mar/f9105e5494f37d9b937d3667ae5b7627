DIE toer van die Britse Leeus in 2021 is die ideale geleentheid vir Suid-Afrikaanse spelers in die buiteland wat wil terugkom huis toe. Só het die Bulls se nuut aangestelde afrigter en direkteur van rugby, Jake White, in ’n onderhoud met Jaca Breakfast Show gesê. White sê dis elke Suid-Afrikaanse speler se droom om teen die Leeus te speel. Daarom verwag hy dat talle groot name na hulle geboorteland sal terugkeer. “Baie spelers wil deel hê aan die Leeu-toer. “Vir dié wat nie die kans kry om vir die Springbokke teen die Leeus te speel nie, is daar ’n kans om vir die Bulls teen die toerspan te speel. Die geleentheid is nou daar. “Ek is reeds hard aan die werk om vas te stel watter spelers wil terugkom Suid-Afrika toe. “Baie spelers is nou in die buiteland vasgevang weens die corona-virus en die eensaamheid weg van hulle familie kan hulle dalk twee keer laat dink om in die buiteland aan te bly,” meen White. White sê ook hy wil nou met die direkteur van SA rugby, Rassie Erasmus, saamwerk om die land se beste spelers terug te lok. Bulls fans hoop dat Handré Pollard, RG Snyman, Jan Serfontein en die oud-Bulls-flank Jacques du Plessis hoog op sy lys is. Pollard, Du Plessis en Serfontein speel tans vir Montpellier, terwyl Snyman sy talente in Japan uitstal. Du Plessis is enige dag goed genoeg om vir Suid-Afrika te speel. Hy is boonop nou eers 26 jaar oud.