NOG twee kinders, seuns, is in twee afsonderlike voorvalle dood. Minder as 24 uur nadat Tazne van Wyk begrawe is het die nuus gebreek van ‘n sewejarige seuntjie wie se liggaam in Tulbagh gevind is. Billy Claasen, ‘n gemeenskapsleier, skryf op sosiale media: “Daar is ‘n sterk vermoede dat die seuntjie verkrag ook kon wees.” Die inligting, asook die kind se identiteit, kon teen druktyd nog nie bevestig word nie. Intussen is Sibusiso Dakuse van Mandela Park in Houtbaai se liggaam ook gevind. Die 12-jarige seun van Sentinel Primêr het Woensdagmiddag uit die skool by die huis aangekom en toe buite gaan speel met vriende. Hy het nooit weer teruggekeer na sy huis nie. Besonderhede rondom sy dood is nog onbekend. Thabisa Dakuse, 'n familielid, sê op sosiale media: “Die polisie het Sibusiso se liggaam Vrydagoggend gevind." Sy voeg by: “Baie dankie aan almal wie gehelp soek het. Dit is ‘n moeilike tyd vir ons as familie.” Brig. Novela Potelwa, 'n polisiewoordvoerder, sê in 'n verklaring 'n 23-jarige verdagte sal Maandag in verband met die verdwyning van Sibusiso in die Wynberg-landdroshof verskyn. “Die verdagte, wie bekend was aan die seun, is na bewering laas saam met die kind gesien. "Hy is Saterdag as deel van die ondersoek na die kind se verdwyning gearresteer.” 