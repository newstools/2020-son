‘EK WIL sing van die glorie van die Here.” Só sê die gospel­sanger Damian van der Merwe van Macassar. Hy is baie opgewonde oor sy eerste EPK, I Am Blessed, wat onlangs uitgereik is. Van der Merwe vertel hy het grootgeword in die huis van die Here. Hy het nog altyd ’n begeerte gehad om die Woord van God deur sang en musiek te verkondig. “Dit was ’n voorreg om saam met die talentvolle regisseur Damian Roman in die studio aan die EPK te werk,” sê Van der Merwe. Hy vertel hy het in die week ’n snaakse ervaring gehad. “My geld het net uit my bankrekening verdwyn. Daar het so ’n vrees oor my gekom. “Maar ek dank God vir sy Woord. Die Here het ons nie ’n gees van vreesagtigheid gegee nie, maar van krag, liefde en nugter verstand. “Die oplossing vir die land se probleme is dat ons moet terugdraai na God en ons weer voor Hom moet verneder. Dan sal God die land genees.” Van der Merwe se familie is sy dryfkrag en inspirasie. “Veral my ma. Vir haar sal ek altyd dankbaar wees.” Konsert Gospelsangers wat Van der Merwe inspireer, is Marvin Sapp, Ne­ville D en Todd Dulaney. Die gewilde sanger is lid van die cast wat op 31 Mei by die Macassar Unite in Worship-konsert gaan optree. Dit vind by die VGK plaas en begin 15:00. Die kaartjies kos R50 elk. Van die ander kunstenaars wat gaan optree, is Didi Balters, Manuel Jardine, Karen Adams, Reggie Booysen en Ricardo Burnett. Vir nog inligting, kontak Van der Merwe by 064 391 9908.