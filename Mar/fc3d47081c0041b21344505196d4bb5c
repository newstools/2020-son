TE MIDDE van vrese rondom die corona-virus, is daar goeie nuus vir motoriste. Die Automobiel-Assosiasie van Suid-Afrika (AA), sê alles dui op groot dalings in internasionale petroleumpryse aan die einde van die maand. Die AA sê die huidige data van die Sentrale Energiefonds (SEF) wys dat petrol reeds R1,11 goedkoper is, die prys van diesel is af met R1,10 en paraffien kos R1,18 minder. Die AA maan egter dat hierdie dalings opgeweeg moet word teen die onlangse verhoging van 25c in die brandstofheffing, soos aangekondig deur die minister van finansies, Tito Mboweni. Die AA sê as die hoër heffing bygetel word, is die daling in die petrolprys sowat 86c per liter en 85c vir diesel. Tuimel Die heffing is nie op die prys van paraffien van toepassing nie. “Wêreldmarkte tuimel ineen namate die corona-virus versprei,” lui die AA se persverklaring. “Beleggers soek nou safe havens en die rand vertoon ook swakker teenoor die Amerikaanse dollar. “Al hierdie gebeure speel hulle af terwyl Saoedi-Arabië besluit het om ranks te breek met Opec en sy ruolie-pryse erg te sny.” Die AA sê Saoedi-Arabië se optrede volg in ’n tydperk waarin die wêreldwye aanvraag na olie aan die kwyn is. “Die laaste keer dat die olieprys so skerp gedaal het, was tydens die eerste Golfoorlog amper 30 jaar gelede. “Hierdie kan egter goeie nuus wees vir Suid-Afrikaanse motoriste,” gaan die verklaring voort. Die AA sê hy voorsien ’n lang periode van onstuimigheid. “Dit gaan wêreldmarkte lank vat om te herstel en die volgende twee tot drie maande blyk petrolprys­verligting vir die Suid-Afrikaanse motoris in te hou.”