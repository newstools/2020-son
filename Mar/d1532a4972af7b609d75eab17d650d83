DIE skrywer Kevin Samuels van Kuilsrivier laat niks in die lewe toe om hom onder te kry nie. Samuels het onlangs sy boek, Letters of Encouragement, uitgereik “om diegene te bemoedig wat deur moeilike tye in hulle lewe gaan. “Die begeerte van my hart is dat my boek ’n handleiding sal wees vir elke familie wat deur ’n krisis gaan en uit­dagings het.” Die boek is ’n versameling van 34 briewe van bemoediging. “Mense het verskillende omstandighede – ongedissiplineerde kinders, dood in die familie, egskeidings, werkloosheid, finansies, en so meer. “Die briewe sal hulle aanmoedig om dit te oorkom en praat selfs met mense wat deur verwerping gegaan het.” Hy sê sy oudste seun is deur tik vasgevang, maar het hom “wonderbaarlik” gaan oorgee. “Hy is tans in die gevangenis in ’n rehabilitasieprogram en ons vertrou dat die Here hom totaal gaan verlos. “Ek wil aan ouers sê: Skep ruimte vir jou kinders se doelwitte en wees daar vir hulle. “Die Woord van die Here verklaar jy sal die waarheid ken en die waarheid sal jou vrymaak. “Jy is gebore met ’n spesi­fieke doel op die aarde en jy is uitverkies vir iets groots in die lewe. In die lewe sal jy deur beproewings gaan, maar hou goeie moed – jy sal in die stryd oorwin.”