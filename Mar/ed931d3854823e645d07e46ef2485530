SUID-AFRIKANERS word gewaarsku om nie hoax messages oor die Koronavirus te versprei nie. 'n Boodskap oor 'n valse nuusberig word op sosiale media versprei. In dit word beweer dat daar 'n tweede bevestigde geval van die virus in Mooirivier in Potchefstroom is. 'n Skermgreep met die opskrif: "SA se tweede positiewe saak van Convid-19 is bevestig in Mooirivier, Potchefstroom." News24 se logo en een van hul joernaliste se name is ook gebruik in die fake artikel om dit eg te laat lyk. Pleks van Covid-19 is die naam egter verkeerd as Convid-19 geskryf. Op Whatsapp word ook 'n voice note versprei waarin genoem word dat iemand met die Koronavirus na 'n hospitaal in Kaapstad geneem is. Dr. Zweli Mkhize, minister van gesondheid, het Vrydagmiddag op 'n perskonferensie Suid-Afrikaners ook gevra om nie fake nuus te versprei nie. Intussen het Kate Wilkinson, adjunkhoofredakteur van AfricaCheck, aan News24 gesê daar bestaan verskeie wanopvattings oor Covid-19 en moontlike geneesmiddel. Die mite wat die rondtes doen oor knoffel wat glo die virus kan voorkom is ook nie waar nie. Sy noem daar is ook boodskappe dat jy bleikmiddels moet drink om die virus te beveg. Die koronavirus kan ook nie soos beweer word deur muskietbyte oorgedra word nie. Goedere wat in China vervaardig word kan ook nie die virus oordra nie. Alhoewel die koronavirus ’n paar uur tot ’n paar dae op oppervlaktes kan bly, afhangend van die tipe oppervlak, is dit baie onwaarskynlik dat die virus op ’n oppervlak sal voortduur nadat dit beweeg, gereis en blootgestel is aan verskillende toestande en temperature.