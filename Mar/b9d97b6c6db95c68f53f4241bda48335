’N MULTIDISSIPLINÊRE taakspan ondersoek ’n inbraak wat die naweek by ’n gun shop in Jansenville plaasgevind het. Die span – wat deur die Valke gelei word – bestaan uit lede van die ondersoekeenheid vir ernstige georganiseerde misdaad, misdaad­intelligensie en speurders. In die inbraak is talle vuurwapens en kontant gesteel. Kapt. Anelisa Ngcakani, woordvoerder van die Valke in die Oos-Kaap, het vertel wat gebeur het. Sy sê Saterdagoggend het die eienaar van diegun shop die winkel oopgesluit en agtergekom daar is by die perseel ingebreek. Die taakspan – tesame met lede van die plaaslike kriminelerekord-sentrum – het vinnig op die inbraak gereageer. Ondersoekwerk tot nou het aan die lig gebring dat heelwat vuurwapens gesteel is uit die instap-vuurwapenkluis. Voorts is ’n groot bedrag uit ’n ander kluis gesteel. Geen inhegtenisnemings is nog gemaak nie. Enigeen met inligting word versoek om sy of haar naaste polisiestasie te besoek. Die tolvrye Stop Misdaadnommer kan ook gebel word by 08600 10111. Alternatiewelik kan die hoof-ondersoeker in die saak, AO Zane Bosch, gebel word by 072 731 2617.