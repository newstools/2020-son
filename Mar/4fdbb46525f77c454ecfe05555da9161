GISTER het soos bonustyd in die Baai gelyk soos wat Baaienaars gerush het om hulle laaste shopping voor die nasionale lockdown te doen. Die shoppers het gisteroggend al vroeg – skuins voor 07:00 – by ’n groot kettingwinkel in Gelvandale in die Baaise Northerns opgetrek. Toe Son kort daarna by die betrokke winkel aankom, was daar klaar net ’n paar verdwaalde pakkies vleis op die rakke oor. In die Cleary Park Mall was dit net so doenig. Hart Daar het shoppers in lang rye gestaan om toegang tot die winkels te verkry. Van hulle was effens moerig en geïrriteerd, maar hulle het tog hulle beurt afgewag. Die sentrum was ’n miernes van bedrywighede. Intussen het die Habata Boerdery in Addo en lede van die plaas­like Khoi-San-gemeenskap in die Baai gister hulle hart vir die armes en weerloses oopgemaak. Hulle het vars groente en vrugte gaan aflewer aan inwoners van die Gelvan Park Frail Care Centre, Bethelsdorp Ouetehuis, House of Resurrection en Erika Huis. Christian Martin, Khoi-San-aktivis, sê groente en vrugte is afgelewer aan inwoners van die informele nedersettings Riemvasmaak en Roseville in Uitbreiding 31. Baie van dié inwoners het dit nie breed nie of het nie vervoer om by die winkels uit te kom nie. Lizzie Martin (73), ’n inwoner, sê aan Son sy is baie dankbaar vir die groente en vrugte. Volgens haar is dit ook maar ’n moeilike tyd vir hulle as pensioenarisse omdat almal teen dié tyd al platsak is. Hoofman Francis Domingo, nog ’n inwoner wat groente en vrugte ontvang het, sê ook baie dankie vir die uitreiking. “Mag God julle ryklik seën.” Martin, hoofman Jan Bekkies en hoofman Kora Henning het die Khoi- en San-gemeenskap verteenwoordig. Mkonto Mntwini was daar namens die Habata Boerdery.