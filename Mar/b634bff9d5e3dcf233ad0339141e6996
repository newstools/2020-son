DIS reeds die derde skoolmaand vanjaar en steeds is daar leerders in die Wes-Kaap wat nog nie plek in ’n skool gekry het nie. Kerry Mauchline, woordvoerder van die Wes-Kaapse onderwysdepartement (WKOD), sê sowat 2 400 leerders het nog nie plek in ’n skool gekry nie. “Die getal styg by die dag,” het Mauchline bevestig. Volgens die WKOD is daar drie distrikte in die Wes-Kaap waar daar ’n groot aanvraag vir plek in skole is. Mauchline sê die dilemma is egter dat hulle elke jaar ’n oorweldigende toename in leerdergetalle het en dat daar plek vir hulle geskep moet word. “Die aanvraag is groter as die aanbod omdat die begroting van die departement nie teen dieselfde tempo as die aantal leerders toeneem nie.” Die grootste kopseer is egter om leerders in gr. 1 en gr. 8 te plaas. Volgens Mauchline werk die departement aan ’n oplossing om vir die laaste leerders wat nie geplaas is nie, plek te kry. “Ons distrikspersoneel gebruik ál hulle hulpbronne om ekstra ruimte vir leerders te kry – waar dit ook al gevind kan word.” Mauchline sê daar was ook teen einde Januarie ’n oorvloed laat aansoeke met meer leerders van ander provinsies. Die aantal registrasies van leerders van ander provinsies vir die eerste dag van die Snap-opname van 10 dae was nagenoeg 16 000. Van hierdie registrasies is 86,4% afkomstig net van die Oos-Kaap. Dit is gevolg deur 6,8% uit ’n ander land as Suid-Afrika en 5,5% van Gauteng. Mauchline voeg by die departement het hierdie ouers in Desember reeds gewaarsku dat daar ’n lang wagtyd sal wees om vir die leerders plek te kry.