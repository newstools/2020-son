TREINE op Metrorail se Muldersvlei en Strande roetes na Kaapstad stop voorlopig by Kuilsrivier treinstasie. Dit kom na 'n treinbrand vroegoggend net buite Eersterivier-treinstasie. Riana Scott, 'n woordvoerder vir Metrorail, bevestig die treinbrand. "Dit was 'n trein oppad na Muldersvlei vanaf Kaapstad en het omstreeks 04:45 plaasgevind. "Die brand in die tweede treinwa is vinnig deur ons treinpersoneel opgemerk en hulle kon die brandende wa van die res van die treinstel skei. Brand en reddingsdienste kon die brand ook vinnig blus." Volgens Scott dui voorlopige verslae dat drie moontlike verdagtes betrokke is. Hulle is na bewering gesien uit die treinwa klim, kort na die brand begin het. Geen beserings is aangemeld nie. Enige persoon met inligting word aangemoedig om met die polisie kontak te maak. Scott voeg by die geskatte skade moet nog deur Prasa bepaal word.