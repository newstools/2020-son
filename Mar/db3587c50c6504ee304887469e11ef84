DIE Oostelike Provinsie Rugbyunie (OPRU) sê alles loop klopdisselboom. Dis ten spyte van ’n haakplekkie onlangs met die klubs. Met die SuperSport Challenge wat die eerste groot veldtoets van 2020 vir die OP sal wees, het Son gaan hoor hoe die OPRU voel. Die OPRU-president, André Rademan, sê hulle is vol selfvertroue daaroor dat hulle op die veld en in die kantore nóg beter sal doen as verlede seisoen. Rademan sê: “Ons onlangse probleem met die klubs en die borg is reeds opgelos. “Twizza het nog nooit ’n kontrak met ons verbreek nie en nog minder het ons met die klubs. “Daar was eers verwarring oor wie die geld aan die klubs moet betaal. Toe was daar ’n probleem met die VAT, maar alles is bespreek en alles is opgelos en die klubs sal hulle geld binnekort ontvang.” Rademan sê die OP-Olifante begin ook goed stoom opbou. Hy sê: “Soos die seisoen nader kom, het ons reeds nege spelers gekontrakteer. Dis iets wat ons verlede seisoen nie kon doen nie. “Ons het ook dieselfde afrigters as verlede seisoen. Dit help alles om kontinuïteit te handhaaf.” Rademan sê die OPRU het ook ’n wins gemaak en sy derde jaar met ’n skoon oudit afgesluit. Hy voeg by hulle bied ook dié jaar die Cravenweek en ’n toets tussen Suid-Afrika en Georgië in die Nelson Mandelabaai Stadion aan. Geslote Rademan sê verder klubrugby-uitslae sal nie meer in dissiplinêre vergaderings beslis word nie. Hy sê: “Rugbywedstryde moet op die veld gewen word, nie agter geslote deure nie. “Dié seisoen moet spanne voor wedstryde appèl aanteken; niks sal ná ’n wedstryd aanvaar word nie.” Van die ander punte wat hy noem, is dat OP-skolerugby ’n nuwe bestuur het en dat 65 spanne dié seisoen in die Gold Cup in aksie sal wees.