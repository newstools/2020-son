KAAPSE Vlakte gespanne, in gevaar koes vir skote wat volg ná mekaar dan uit die dag se gewone geskiet skeur gille skielik deur die gebied! Wanhopig ween ’n moeder in die wind met arms styf om haar dooie kind slap bondeltjie teen haar bors gedruk verdwaald met oë vraend en verskrik. ’n Vrou klou vas en pleit onverpoos, maar liggaampie lankal leweloos; met skril stem en rou snikke saam roep sy aanhoudend haar kind se naam! Terwyl ons sukkel om rigting te kry, vlieg koeëls nog skrams by ons verby ons kruip al soekend in sirkels rond ’wyl ’n kind se bloed drup op die grond. Bendes in beheer, bepaal en besluit en terg ons selfs in ons treurigheid; heers soos helde met hef in die hand en spot oor die stelsel van ons land. Gevul met vrees, verwerp en verlate stagneer ons sidderend in siek strate gebuk onder boosheid buite beheer is die houe van onheil hard en seer. Ons roep na die Here in die duister om toe te laat dat ons leiers luister hoop iemand hoor soos stemme verhef voordat nóg ’n dwaalkoeël ’n kindjie tref ...