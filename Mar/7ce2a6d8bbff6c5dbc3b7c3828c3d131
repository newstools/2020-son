RONALDO Maarman is aan die brand vir Chippa United se Diski-span. Die Chilli Boys het Sondag gelykop (3-3) gespeel met Kaizer Chiefs in die Sisa Dukashe Stadium in Oos-Londen. Hoewel die Chilli Boys nie gewen het nie, het Maarman uitgeblink. Hy is ook aangewys as die speler van die wedstryd. Vasklou Maarman het die eerste doel aangeteken en Chiefs op die agtervoet geplaas. Hoewel Chiefs teruggekap het, het Maarman ’n nóg beter doel aangeteken om sy span weer die voorsprong te gee. Ongelukkig kon Chippa net nie vasklou toe hy die voortou teen die Amakhosi se reserwes geneem het nie. Maarman, wat ook al ’n paar keer vir Chippa se se­nior-span op die bank was, sê hulle moet ’n bietjie meer konsentreer op verdediging. Hy sê: “Ons het goed gedoen en saamgewerk om Chiefs onder druk te plaas en dit het gelei tot die doele. “Ongelukkig het ons konsentrasie verloor en dit is nie goed genoeg nie.” Chippa se breier, Mbu­yiselo Sambu, sê hy is bly oor hoe die span gespeel het, maar hy voel ook die verdediging kort skaafwerk. Sambu sê: “Ons het by tye goed gevaar. “Ek dink ons moet ook net leer om die druk op die teenstanders konstant te hou, dan kan ons die uitslag moontlik in ons guns laat swaai, maar ons veg voort. “Ek dink steeds ons het wonderlik vertoon.” Die Chilli Boys het drie wedstryde oor dié seisoen om op hul 11de plek op die log te verbeter. Hulle kom Saterdag teen Baroka FC te staan in die Old Peter Mokaba Stadium.