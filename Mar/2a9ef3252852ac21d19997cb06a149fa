ZWELI Mkhize, die minister van gesondheid, het Suid-Afrika se plan uiteengesit om 151 Suid-Afrikaanse burgers uit Wuhan, China, huis toe te bring ná die uitbreking van die coronavirus-epidemie (Sars-CoV-2). News24 berig Mkhize het die plan gister bekend gemaak en ook gepraat oor Suid-Afrika se maatreëls vir wanneer die gevreesde virus ons land ook tref. Mkhize het gesê daar is deurgaans kommunikasie met die SA burgers in Wuhan. Hy’t aangekondig 151 van die 201 SA burgers wat in Wuhan woon, verkies om huis toe te kom, terwyl 16 aangedui het hulle wil daar bly. Daar moet nog kontak gemaak word met die res. Voltooi Mkhize het benadruk die burgers wat terugkeer, sal by hulle aankoms in Suid-Afrika onder kwarantyn geplaas word, selfs al blyk hulle gesond te wees. Mkhize sê pres. Cyril Ramaphosa wil dadelik met die ontruiming begin. Dit sal 7 tot 10 dae neem om te voltooi. “Ons het opgemerk ander Chinese gebiede hou nie ’n groot risiko vir blootstelling aan die virus in nie. Daarom is die burgers wat in Wuhan onder toesig is geprioritiseer,” sê Mkhize. Weermag Die proses sal in drie fases geïmplementeer word – ontruiming per huurvlug, streng kwarantyn en hereniging met geliefdes. Volgens Mkhize is die ontruimingsproses ’n oefening wat deur die weermag in samewerking met die departement van internasionale betrekkinge en samewerking (Dirco) en die Chinese owerhede onderneem word. Worldometer berig teen gister het Sars-CoV-2 reeds 2 979 lewens wêreld­wyd geëis.