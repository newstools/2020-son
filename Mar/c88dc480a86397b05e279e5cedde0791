DIE 21 dae lange lockdown bied aan baie inwoners op die Kaapse Vlakte hoop dat die bendegeweld sal verminder. Dit kom nadat minstens vyf mense in die week voor die lockdown in bendeverwante moorde gesterf het. In Mitchells Plain is drie mense binne net 24 uur in verskillende skietvoorvalle afgemaai. Een voorval het vroeg verlede Maandag in Westridge gebeur toe ’n 35-jarige man in Farrierstraat koelbloedig doodgeskiet is. Ure daarna is ’n 31-jarige man in Katjiepieringstraat in Lentegeur doodgeskiet. Die volgende oggend is ’n 32-jarige taxibestuurder in Woodlands vol lood gepomp. ’n Couple is Donderdag­oggend in Parow voor hulle huis in Duncanstraat afgemaai. In Delft, Hanover Park, Elsiesrivier en Eersterivier is nóg mense in afsonderlike skietvoorvalle uitgehaal. Michael Jacobs, gemeenskapswerker in Mitchells Plain, sê: “Ons hoop die maatreëls vir die lockdown gaan die getal moorde ’n bietjie afbring.” Byron de Villiers, voorsitter van die Lentegeur se gemeenskapspolisiërings­forum, sê: “Ons is bekommerd oor die moorde. Dit is die gangsters wat voor die lockdown klaar skiet, want as dit lockdown is, sal hulle nie kan nie. “Die lockdown gaan beslis die moorde afbring, nie net in Mitchells Plain nie, maar orals.” Kashiefa Mohammed, ’n gemeenskapswerker in Hanover Park, sê sy dink nie die lockdown gaan die gangsters keer om mekaar dood te skiet nie. Die weermag sou einde Maart uit die bendegeteisterde Kaapse Vlakte onttrek het. Dít nadat hy deel was van Operasie Lockdown om bendegeweld hok te slaan. Dié operasie in samewerking met die polisie het laas jaar in Julie afgeskop nadat moorde in die bendegeteisterde gebiede op die Kaapse Vlakte drasties toegeneem het. Die weermag sou reeds op 16 September uit die verskillende gemeenskappe onttrek het, maar pres. Cyril Rama­phosa het dit tot 31 Maart verleng om beter resultate te probeer verseker. Nou gaan hulle langer bly, maar dié keer is dit nie as gevolg van bendemoorde nie, maar die nuwe invisible enemy – die corona-virus. Die hele land is sedert Donderdag om middernag onder lockdown gesit. Die weermag is ontplooi om die polisie te help om die beweging van die publiek tot ’n absolute minimum te beperk.