DIS hoog tyd dat die regering plaaswerkers se regte beskerm. Dié organisasie het vandag ’n bosberaad by die De Doorns Sportveld om ’n aksieplan uit te werk om vir die regte van plaaswerkers te baklei. Volgens Onkers word plaaswerkers se regte en gesondheid daagliks op plase geskend. Onkers sê: “Een van die voorbeelde is dat plaaswerkers daagliks met gifstowwe werk sonder die nodige klere om hulle te beskerm. “Daar is baie dinge wat verkeerd gaan op plase en die staat doen niks daaraan nie. Ons verwag dat die regering sy kant bring.” Onkers kla ook oor die aanstelling van buitelanders wat goedkoop arbeid verrig ten koste van die mense uit die gemeenskap. Die organisasie fokus ook op onwettige plaasuitsettings. Diere ’n Groep inwoners van die plaas Ruitersvlei buite die Paarl sê hulle is nie diere om in sulke haglike omstandighede te woon nie. Hulle woon al jare op dié plaas en elke keer is daar net ’n ander eienaar wat hulle net so los. In die jongste geval is die plaas­eienaar al ses jaar weg. Een van die plaasbewoners, Liezel Lotz, sê: “Ek het op die plaas gewerk toe dit aan ’n ander boer behoort het. Ons het getrek en op ’n ander plek gaan bly. “Ná ’n paar maande het ons teruggetrek en ’n huis op die plaas gehuur. Ons het eers R1 000 betaal, maar nou is die huur R1 500. “Ons huis val uitmekaar en as dit reën, is ons onder water. Daar is geen vensters nie en ons buitetoilet loop reeds oor, maar niemand maak dit skoon nie. “Die hele plek is vol rommel.” Volgens dié ma van drie kry sy ’n ongeskiktheidstoelae en net los werkies hou die pot aan die roer. Volgens Lotz gaan dit so swaar dat haar oudste seun nou skool gaan los om hulle te help oorleef. Siena Ryneveldt (65) sê: “Ek het al die jare op die plaas gewoon en gewerk. Die vorige eienaar het die plaas net so gelos en nou sit ons hier sonder werk.” Uitlaat Lotz wil graag hê die plaasbestuurder moet haar huis se ruite insit en die toiletgeriewe regmaak. Volgens Quentin D’Oliveira, plaasbestuurder op Ruitersvlei, hou hy net ’n ogie oor die plaas oor die eienaar nie daar is nie. Hy wou hom egter nie verder uitlaat oor die beweringe wat die plaasbewoners maak nie. Alvina Abrahams, ’n aktivis vir plaaswerkers, sê dis ’n skreiende skande dat plaasbewoners onder sulke haglike omstandighede woon. Sy sê: “Daar is nie eens elektrisiteit of spoeltoilette op die plaas nie. Die mense maak nog gebruik van puttoilette en dié word nie eens leeggepomp nie. “Drakenstein is bekend vir sy plaasuitsettings en die vertrapping van plaaswerkers se regte. Dit is tyd dat plaaseienaars verantwoordelikheid aanvaar vir die mense wat op hulle plase woon.”