WIE is die kind se pa? In die Bolandse dorpie Gouda gons dit behoorlik oor beweringe dat ’n local onnie ’n 18-jarige leerder by sy skool swanger gemaak het. Die onnie ontken ten sterkste dat die beweringe waar is. Son op Sondag het die leerder by haar huis besoek. Volgens haar is die onnie die ongebore kind se pa. Die man is haar pa se neef. Die jong vrou en die meneer het intussen albei die skool verlaat. Sy is by die huis en hy teach by ’n ander skool. Volgens die meisie was sy 16 jaar oud toe die verhouding begin het. Geskel Sy sê hulle is nou uitmekaar nadat sy laas week uitgevind het hy is familie van haar. Die meisie vertel: “My pa het nou die ander aand vertel ons twee is familie. “Ek was ook al twee keer by sy vrou oor ek swanger was, en sy het nie met my geskel nie.” Volgens die meisie ondersteun die meneer haar finansieel en hy het seker gemaak sy het ál die benodigdhede vir die baba, wat na verwagting in Mei gebore sal word. Maar toe Son op Sondag die meneer hieroor uitvra, het hy gesê hy is nie die ongebore baba se pa nie. Hy’t bevestig dat hy en die meisie familie is en dat hy haar en haar mense gereeld help omdat hulle swaarkry. Die meneer het gesê: “Die beweringe kom al lank aan. “Hoe kan ek met my eie neef se kind lê? Dis mos nie reg nie. “Ek kan in groot moeilikheid kom hiervoor. “Sy het ’n boyfriend en ek het haar nou die ander dag gaan haal toe sy by haar pa was. “Die mense praat seker dié goed oor hulle ons altyd saam sien. “My familie het dit nie so breed nie. Dis waarom ek hulle help waar ek kan.” Kort nadat Son op Sondag met die meneer gepraat het, het die jong vrou die koerant gekontak en uitgevaar dat ons haar persoonlike lewe moet uitlos en verklaar sy hoef nie te sê wie die kind se pa is nie. Haar grootmaakma het gesê sy is ’n “toe boek en weet self nie wie die pa is nie”. Volgens ’n bron het die skoolhoof geweet van die affair, maar dit onder die mat ingevee. Die skoolhoof het egter vir Son op Sondag gesê sy het nie geweet wat aangaan nie; volgens haar was dit die eerste keer dat sy die nuus hoor. Bronagh Hammond, woordvoerder van die Wes-Kaapse departement van onderwys, het gesê hulle weet ook nie van die voorval nie. Sy was geskok en het gesê hulle sal die saak ondersoek. Beskerm ’n Gemeenskapsleier wat na aan die dogter en haar familie is, sê hy het ook gehoor die meneer is die pa. Die leier sê: “Ons vermoed sy wil hom beskerm. As hy die pa is, veroordeel ek dit ten sterkste. “Hy moes die kind beskerm en nie misbruik het nie.”