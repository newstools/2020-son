Vryheidsvegter van Athlone skryf: Nie net het ’n nuwe jaar onlangs begin nie, maar ook ’n nuwe dekade. Baie van ons kon nie wag dat die ou jaar en ou dekade met ál hulle hartseer, pyn en ellende verbygaan nie. Ons almal probeer die nuwe jaar en dekade met hoop binnegaan. Ongelukkig het Eskom sommer vroeg in die jaar ons hoop gecrash met sy load shedding. En dan, asof dit nie erg genoeg is nie, blackmail hy ons nog: As ons nie meer vir elektrisiteit gaan betaal nie, gaan die system crash! Seriously? Eskom kry dan so baie bailouts! Dis asof die geld in ’n bodemlose put gegooi word. Miskien kry die top-amptenare te veel geld en die mense wat die harde werk doen, kry te min. Feit is – hulle sal nooit tevrede wees nie en sal elke keer maar net meer en meer wil hê. Wanneer gaan die regering onafhanklike mense of companies kry om meer groen krag – soos son- en windkrag – op te wek? Daar is mos oorgenoeg daarvan in ons land. Dan hang daar ook nog die swaard van retrenchments oor duisende mense se koppe. Plus, wat gaan van die matrikulante word wat nie kan bekostig om verder te studeer nie en moet werk soek? Waar gaan hulle almal werk kry? Dis voorwaar ’n donker prentjie. Dis tyd dat die regering die land se probleme ernstig aanpak. Die mense is moeg van leë beloftes en praatjies. Die prez moet ophou sê wat die mense wil hoor om in hulle goeie boekies te bly. Talk is cheap en actions speak louder than words! Al wat ons gewone mense kan doen, is hoop en bid vir verandering – en dat die regering ’n slag sal doen wat die beste is vir ons land en ál sy mense.