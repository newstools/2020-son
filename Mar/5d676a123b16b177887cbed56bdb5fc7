DIE Kruisfontein-rugbyklub van Humansdorp het sy saak teen African Bombers in die Oos-Kaapse Super14-kompetisie teruggetrek. Kruisfontein het Bombers daarvan beskuldig dat hulle vyf verkeerd geregistreerde spelers gebruik het in dié twee se wedstryd op 8 Februarie. Jaques Alexander, vise-president van Kruisfontein, sê egter hulle het nou die saak teruggetrek en sien uit daarna om die seisoen voort te sit. Alexander sê: “Ons het derde geëindig in ons groep en het net ’n nederlaag teen Bombers gely. “Ons het glad nie sleg gevaar nie, maar sien nou uit daarna om beter te doen in die liga en Gold Cup-kompetisie.” Alexander sê hulle vra die Oostelike Provinsie Rugbyunie (OPRU) en Grens Rugbyunie (GRU) om verskoning daarvoor dat ’n voormalige lid die klag gedryf het. Mandaat Hy sê ’n nuwe bestuur is op Kruisfontein se jaarvergadering in Februarie gekies. Alexander bevestig ook dat die voormalige lid geen mandaat van die nuwe bestuur gehad het om die media te kontak en die saak te dryf nie. Hy sê die klub is in onguns gebring by die departement van sport, ontspanning, kuns en kultuur, asook die OP en breë rugbygemeenskap. Die bestuur en spelers het die saak dus liewer teruggetrek.