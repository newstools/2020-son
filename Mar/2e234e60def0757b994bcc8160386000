DIE Proteas is op ’n high en sal nou hulle seisoen op dié hoë noot wil afsluit – maar die vraag bly staan of hulle onervare kolwers die Indiese draaier sal kan tem. ’n Groep van 16 manne onder leiding van Quinton de Kock (kaptein) en Mark Boucher (afrigter) het Sondag na Indië vertrek vir ’n blitstoer van 3 eendagwedstryde binne 7 dae. Die span is vol selfvertroue nadat hulle hul nemesis Australië 3-0 in Suid-Afrika geklop het. Dit was verblydend om te sien dat jong spelers hulle hande opsteek en goed vertoon het op internasionale vlak. Janneman Malan, Kyle Verreynne en Heinrich Klaasen lyk skielik na manne wat die wêreld aan die brand kan kolf, terwyl JJ Smuts Saterdag in Potchefstroom ook bewys het dat hy op dié vlak kan speel. Dit was ook goed om te sien dat die Proteas kan wen as De Kock nie lopies maak nie. Lungi Ngidi het ook gelyk asof hy weer sy beste vorm met die bal gevind het. Hy lyk in shape en sterk en moet nou net sy fiksheid behou. Die nuwe generasie kolwers moet nou wys dat hulle lopies kan maak op Indië se draaier-vriendelike kolfblaaie – iets wat baie van hulle voorgangers nie reggekry het nie. Die draaiers Ravindra Jadeja, Yuzvendra Chahal en Kuldeep Yadav is almal by Indië se groep ingesluit en gaan beslis ’n handvol wees. Die trio het saam reeds 277 ODI’s op hulle kerfstok en is selfs sonder Ravichandran Ashwin ’n uiters gevaarlike spin-span. Dié 33-jarige wegbreekbouler is nie vir die reeks gekies nie. Malan, De Kock, Verreynne, Smuts en David Miller is van nature aanvallende spelers, maar van hulle voorgangers het alte dikwels in hulle dop gekruip wanneer hulle teen wêreldklas spinners te staan gekom het. Onseker Temba Bavuma is ook in Indië, maar sukkel met ’n dyspierbesering. Dis onseker of hy gaan speel. Malan is aanvanklik nie vir die toer gekies nie, maar Bavuma se besering het beteken dat hy ter elfder ure ingesluit is. Die eerste ODI is Donderdag in Dharamsala.