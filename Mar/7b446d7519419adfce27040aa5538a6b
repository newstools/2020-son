DIT blyk dat Gareth Bale se tyd by Real Madrid nou uiteindelik verby is, maar wat is sy opsies? Die English Premier League (EPL), Serie A, MLS en Chinese Super League is almal moontlike bestemmings vir dié Madrid-ster. Sokkerwedstryde oor die wêreld heen is opgeskort weens die corona-virus. Dit word dus al hoe onsekerder of Bale (30) weer vir die Los Blancos in die La Liga sal uitdraf. Bale se afgelope 12 maande was moeilik. Hy het op 16 Maart 2019 laas ’n doel aangeteken. Nog erger is dat hy in dié tyd net vyf tuiswedstryde begin het vandat Zinedine Zidane weer oorgeneem het. Dit blyk dat Zidane verkies om hom in wegwedstryde te gebruik. Dís omdat hy 8 keer begin het in 11 daarvan. Bale het egter nog twee jaar oor op sy kontrak, maar luidens berigte dié week wil Real hom verkoop om sy somer transfers te finansier. Byna 12 maande gelede het Real gehoop om £70 miljoen (R1,4 miljard) vir Bale te eis, maar die Daily Mail reken die klub sal hom nou gratis laat loop. Die groot vraag is egter wie nou sy groot salaris sal kan betaal.