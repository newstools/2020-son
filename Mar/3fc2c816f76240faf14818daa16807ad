WAAR daar ’n week gelede pyn en hartseer was, het die kinders van Clarestraat dié week heerlike pret gehad. Die kindertjies is Maandag met ’n pretdag bederf. Hulle het old-school games­ soos kennetjie, drie stokkies, drie blikkies en tou gespeel. Die pretdag is gereël deur Lucinda Evans, voorsitter van Philisa Abafazi Bethu. Dis ’n gemeenskapsorganisasie in Lavender Hill. Die dag het kinderlike pret teruggebring na die gemeenskap van Elsies­rivier. Net ’n week gelede het hulle die hartverskeurende nuus gekry van die dood van Tazne van Wyk. Volgens Evans het sy besluit om die dag te hou sodat die kinders weer soos kinders kan voel. Danksy die hulp van gemeenskaps­organisasies, lede van die gemeenskap en vriende het die kinders dit gate uit geniet. Volgens Evans het sy die warmste verwelkoming van die kinders gekry. Sy sê sy sal dit vir ewig in haar hart koester. “Toe ek daar aankom, het ’n kind my sweat­er gespot met die woorde ‘my child is your child’ op. Sy reaksie was priceless. “Hy het vasgestaan, my dopgehou, in die lug gespring en na my gehardloop. “My hart het so warm geraak.” Evans sê dit bewys net hoeveel so ’n dag vir hulle beteken. “Weet jy, dis toe dat ’n ouer vir my sê: ‘Nadat jy verlede week hier weg is, het die kinders daai parkie in ’n different way dopgehou. “ ‘Hulle speel nou saam, sonder om te baklei. “ ‘Jy hoor en sien hoe hulle lag en saam speel. Hulle kyk uit vir mekaar.’ “Ek het dit ook gesien. Daar was so ’n rustige gevoel. “Ek het ’n stukkie van my hart in daai pad gelos.” Evans voeg by dis sulke dienste wat die kinders op die Vlakte makeer, veral omdat die skoolvakansie weer om die draai is. “Laat ons as NGO’S uitkom en ons kinders help. “Laat die regering se programme in full swing sy strate terugvat. “Dis tyd dat hulle ook hand bysit.”