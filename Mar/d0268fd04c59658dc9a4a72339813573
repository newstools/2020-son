TERWYL die land en die res van die wêreld in ’n krisis is oor die corona-virus, buit scammers dit tot hulle voordeel uit. Op sosiale media is daar gister van verskeie voorvalle melding gemaak waar scammers voorgee hulle is van die Netcare-groep en die departement van gesondheid. Hulle noem dan dat hulle die huis moet sanitise of Covid-19-toetse moet doen en op hierdie manier kry hulle maklik toegang tot mense se huise. Daniel Dekker, die hoof van die Ruyterwacht-buurtwag, het aan Son bevestig daar is gister vier voorvalle by hulle kantore aangemeld. Volgens Dekker het daar ’n wit Quantum-taxi met ’n bordjie van die departement van gesondheid daarop in Ruyterwacht rondgery. Dekker sê daar was twee swart en twee bruin mans in die taxi. ’n Vrou wat soos ’n verpleegster aangetrek is, was ook onder die spul, vertel hy. “Ek het verby die Quantum-taxi gery. Toe ek by die huis kom, toe bel hulle my om te sê die mense doen hulle as werkers van die departement van gesondheid voor. “Ek verstaan dat die mense ordentlik voorgekom het en uniforms van die departement van gesondheid aangehad het. Waar hulle die klere kry, weet hulle alleen. Waaksaam “Daar kan groot moeilikheid kom as gevolg van hierdie scam. Mense kan beroof en vermoor word in hulle huis.” Dekker sê gelukkig was almal waaksaam en niemand het die scammers in hulle huis toegelaat nie. Volgens Mark van der Heever, woordvoerder van die departement van gesondheid, doen hulle geen deur-tot-deur-toetse of enigiets van dié aard nie. Hy beveel aan dat mense enige voorval by die polisie aanmeld. Natasha Burger, ’n woordvoerder van Netcare, sê hulle is daarvan bewus dat misdadigers huise in verskeie areas teiken. Verteenwoordiger Burger sê: “Neem asseblief kennis dat personeel van die Netcare-groep, Netcare 911, Medicross mediese en tandheelkunde-sentrums nie enige deur-tot- deur-screenings vir Covid-19 doen nie. “Sou enigeen jou tuis besoek en hulle voordoen as ’n verteenwoordiger van die Netcare-groep en toetse vir corona wil doen, moet hulle nie toelaat nie. Kontak onmiddellik die polisie.” Die Stad Kaapstad sê hy het ook klagtes van inwoners ontvang oor dié scammers. Die Stad waarsku hulle het geen personeel wat deur-tot-deur-toetse doen nie. Die Stad raai inwoners aan om sy kontaksentrum te bel om seker te maak of die Stad wel sy werkers uitgestuur het om corona- toetse te doen. Die kontaknommer is 0860 103 089.