DIE ref Ben O’Keefe was Wallis se speler nommer 16 op die veld in Engeland se naelbyt- Ses Nasies-rugbysege op Twickenham. Só sê die Rose se afrigter, Eddie Jones, nadat sy span Saterdag diep moes delf vir sy sege van 33-30 oor Wallis. Dit was Engeland se derde oorwinning in dié jaar se kompetisie. Die Engelse moes in ’n stadium met 13 spelers klaarkom nadat Manu Tuilagi gerooikaart is vir ’n gevaarlike tackle op George North. Die Engelse se stut Ellis Genge is boonop voor Tuilagi se oortreding met ’n geel kaart van die veld gestuur. Die Engelse was voor dié voorvalle in volle beheer met die telling op 33-16. Wallis het die voordeel van meer spelers toe goed uitgebuit deur die voorsprong tot drie te laat krimp. Jones se gesigsuitdrukkings in die pawiljoen het in die proses al hoe naarder geword. Volgens Jones was Tuilagi se tackle nie ’n rooi kaart werd nie. O’Keefe en die TV-skeidsregter, Marius Jonker, het beslis Tuilagi het nie sy arms in die tackle gebruik nie. Ná die game het Jones gesê: “Dit is ’n joke, maar dit is hoe dinge soms gaan en ons moes beter gereageer het. “Ons was 13 manne op die veld teen 16 manne. Wat moes Manu gedoen het? Hoe tackle jy iemand wat amper ’n halwe meter bo die grond is? Dit is verbasend.” Die Rose se laaste wedstryd in die Ses Nasies is teen Italië in Italië, maar met die uitbreek van die corona-virus in Europa is daar onsekerheid of dit sal plaasvind.