’N BAAISE onnie het sy skool en breër gemeenskap trots gemaak toe hy onlangs op ’n glansgeleentheid weggestap het met die gesogte toekenning vir Written English Literature. Dié geleentheid, wat gereël word deur die departement van ontspanning, sport, kuns en kultuur, is op 21 Februarie in die Internasionale Konferensiesentrum in Oos-Londen gehou. ’n Trotse Bevan Boggenpoel (40), ’n pa van drie en onderwyser aan die Primêre Skool Bethelsdorpweg, sê dis die eerste keer dat hy dié gesogte prys wen. By die skool bied hy onder meer Afrikaans en tegnologie aan. Hy sê verskeie kennisse, kollegas en medeskrywers het hom benoem. Dit was die sesde keer­ dat dié provinsiale kultuurtoekennings oorhandig is. Verskeie skrywers is benoem en toe is die top-drie uiteindelik gekies. Boggenpoel het die beoordelaars duidelik baie beïndruk en het die aand met die toekenning weggestap. Volgens ’n beskeie Boggenpoel het hy nooit voorheen ’n award gewen nie, hoewel hy ook al by die South African Literature Awards (Sala) ingeskryf was. Hy het reeds drie boeke gepubliseer: As Woorde Spreek (plaaslik), Confessions in Ink (International Creative Talents Unleashed, Kalifornië) en In Persuit of Poetic Perfection, wat hy saam met drie ander outeurs – Leroy Abrahams, Selwyn Milborrow en Don Beukes van Frankryk – geskryf het. Volgens Boggenpoel is hy ook ’n uitgewer en sy uitgewery staan bekend as Poetic Productions. Boggenpoel sê die onlangse prestasie beteken vir hom baie omdat hy daardeur ook ander aspirant-skrywers wil aanmoedig om aan te hou skryf en hulle skryfdrome na te streef. “Ek hoop ook dat hierdie prestasie hier in die noordelike areas waar negatiwiteit aan die orde van die dag is, iemand of mense se oë sal laat oopgaan sodat hulle kan sien hier in ons areas kan ons ons drome nastrewe. “Ons hoef nie omstandighede te blameer vir ons mislukkings nie. “My inspirasie is ’n mengelmoes van dinge: Die omgewing, daaglikse gebeure, die geskiedenis en natuur.” Hy sê hy word voorts geïnspireer deur die menslike toestand en daaglikse omstandighede en gebeure.