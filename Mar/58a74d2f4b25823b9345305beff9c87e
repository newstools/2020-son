DIE gesondheidsdepartement in die Wes-Kaap het Maandag ’n perskonferensie gehou oor sy gereedheidsvlak om mense met die corona­virussiekte bekend as Covid-19 te behandel. “Ons weet mense is angstig, veral noudat Suid-Afrikaners uit Wuhan, China, huis toe gestuur gaan word,” het dr. Nomafrench Mbombo, provinsiale minister van gesondheid, gesê. Volgens Mbombo het die Wes-Kaap wêreldklas-gesondheidsfasiliteite en hulle is reg vir enige scenario. Die land het nog geen bevestigde gevalle van die virus gehad nie. Negatief “Die virus bly verander. Ons monitor dit en sal aanpas soos wat vereis word.” Sy sê tot 28 Februarie was daar 32 mense wat vermoed het hulle het die virus. Almal is negatief getoets. Mense wat dink hulle het die virus, sal dié simptome hê: koors, hoes, swaar asemhaling en ’n seer keel. Hulle sal onlangs moes gereis het of ’n geskiedenis van reis hê. As iemand aan al dié kriteria voldoen, sal hulle by enige gesondheidsfasiliteit in isolasie geplaas word. Dié sal dan die hulp inroep van spesialiste by die Tygerberg of Groote Schuur Hospitaal wat met aansteeklike siektes werk. Hulle sal dan monsters na die Nasionale Instituut vir Oordraagbare Siektes stuur. Net dié laboratorium kan Covid-19 bevestig.