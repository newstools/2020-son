Liewe Antie Mona EK IS ’n 37-jarige getroude vrou met twee kinders. Ek en my man is deesdae vreemdelinge vir mekaar. Hy het ’n verhouding buite die deur en dít met ’n persoon wat saam met hom tik gebruik. Ek het al alles in my vermoë gedoen om hierdie huwelik te red, maar hoe meer ek probeer, hoe meer tik hy of slaap hy uit die huis. Hy belieg my om elke hoek en draai. Kom hy huis toe, dan is ek die verkeerde een – asof ek rondslaap. Hy gee nie meer om vir sy kinders nie en raak soms voor sy kinders handgemeen met my. Hy en die vrou is al legal in die strate. Wanneer ek hom konfronteer, dan byt hy my kop af. Ek en hy kom al meer as 15 jaar aan en is al 7 jaar getroud. Ek is nog lief vir hom, maar hy is nou ’n teleurstelling. Ek werk sewe dae per week en sorg dat hy van alles kry. Die meid met wie hy mors, werk nie eens nie. Ook nie hy nie. Sy moet skarrel om vir hulle twee aan tik en kos te kom. Wat kan ek doen? Hy is 41 jaar oud. Ek kan nie nou nog sy hand vashou nie. Ons was so ’n gelukkige paartjie. – Moedelose Vrou, WhatsApp Vrou, jy het twee kinders, nie drie nie. Jy kan nie nog hierdie druggie-man van jou deur die lewe wil abba nie. Ja, jy is lief vir hom, maar hy is lief vir die drugs en sy tik-nooi. Jy en die kids is nie vir hom ’n prioriteit nie. Sulke gedagtes maak seer, maar dit is die waarheid. Daarom is dit nou tyd om ernstig te besin oor hierdie huwelik en die skade wat dit aan jou en die kinders aanrig. Onthou, julle drie se happiness is ook supposed om in hierdie lewe te tel.