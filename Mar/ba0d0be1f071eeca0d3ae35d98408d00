VLUGTE van Suid-Afrika na China het tussen Januarie en Februarie met 31 % gedaal. Wêreldwyd het lugrederye vlugte na China weens die corona-virus voorlopig opgeskort. American Airlines, Air France, Air India, Air Seoul, Austrian Airlines en British Airways het almal vlugte vir ’n maand of twee gekanselleer. Business Insider berig minstens 62 lande het hulle vlugte na China voorlopig gekanselleer. Teen gister was daar meer as 146 000 mense wêreldwyd met Covid-19 onder lede. Meer as 5 400 is al dood. Die eerste gevalle in Kaapstad is ook dié week aangemeld, maar teen druktyd gister was die Baai nog sonder corona-gevalle. Teen gister was daar 24 Suid-Afrikaners wat met Covid-19 besmet is. Altaaf Kazi, ’n woordvoerder van die Suid-Afrikaanse Toerismeraad in Johannesburg, het gesê hulle is besig met statistieke oor hoe die virus lugrederye raak. ’n Couple van Boston in Bellville het ook besluit om eerder hulle vlug na Nederland te kanselleer weens die corona-virus. Hulle het darem vouchers gekry wat ’n jaar geldig is. Marlie en Megan Giljam-Enright van Boston sou Vrydag Nederland toe gevlieg het. “Ons het beplan om Amsterdam toe te vlieg en van daar af Italië toe, maar dinge lyk net erger en erger. Weens die virus kon ons klaar nie na Italië vlieg nie. “Ons het ook gesien die Wêreld­gesondheidsorganisasie het aangekondig dis nou ’n pandemie. Ons het besluit om alles te cancel.” Hulle het in Oktober 2019 hulle vliegtuigkaartjies bespreek om vir twee weke oorsee te gaan. “Ons het ook klaar gereël dat ons vir twee weke onder kwarantyn by die huis sou bly wanneer ons terugkom, maar alles is nou verby. “Ons het ook voorsorgmaatreëls begin tref, vitamien-aanvullings gekry en maskers en wipes gekoop.” Marlie sê hulle is baie hartseer, maar dis die regte besluit. Die fotograaf Jonathan Lestrade van Bishop Lavis en sy eggenoot beplan om in Mei via Singapoer Thailand toe te gaan. Hy sê: “Ons moet nog maskers, gloves, liters sanitiser en vitamien boosters kry. Onseker “Ons sal baie graag wil gaan – tensy daar ’n ban ingestel word. “Ek spaar al 20 jaar vir die trip en wil nie die geld verloor nie. “Ons moet alles in ag neem, want ons het families. Ons is baie onseker en wag maar en kyk.” Astrid Februarie berig die Kaapstadse Internasionale Konferensiesentrum (CTICC) word erg geraak deur kansellasies en die uitstel van events. Taubie Motlhabane, uitvoerende hoof van die CTICC, sê die sentrum bly ten volle in lyn met die pro­aktiewe wêreldwye, nasionale en plaaslike protokolle om die verspreiding en impak van die virus te voorkom en te verminder. Motlhabane sê die bestuur tref die nodige voorsorgmaatreëls om die veiligheid van afgevaardigdes te verseker. Simptome “Ongelukkig word ons geraak deur kansellasies, maar verstaan die angs van organiseerders, verskaffers en afgevaardigdes,” sê Motlhabane. Intussen is daar ’n span gesondheidsbeamptes op die lughawens wat alle passasiers moet screen vir simptome van die virus. Isolasie-eenhede is op die lughawens beskikbaar vir dié met simptome. Monsters sal van sulke mense geneem word en die beamptes sal aan die pasiënt die stappe verduidelik wat gevolg moet word.