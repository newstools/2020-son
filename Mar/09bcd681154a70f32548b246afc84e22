’N DONKER winter wag op treinpendelaars. Die Stad Kaapstad sê hy gaan kragverskaffing sny aan Metrorail, wat reeds in ’n krisis is. Dít kom nadat Metrorail se moedermaatskappy, die Passenger Rail Agency of South Africa (Prasa), versuim het om skuld wat nou al oor die R100 miljoen beloop, te betaal. Son het vroeër berig die Stad het al verskeie kere gesê hy is bereid om die bestuur van treindienste in die Kaap oor te neem – en dat hy ’n baie beter job sal doen. Prasa skarrel nog om sy finansies in orde te kry nadat die vervoerminister, Fikile Mbalula, hom onder administrasie gesit het. Bongisizwe Mpondo, een van die Prasa-administrateurs, se grootste taak is om die sentrale lyn weer te open. Kaapstad se onderburgemeester, Ian Neilson, sê die optrede teen Metrorail sal nie treindienste raak nie, want die Stad verskaf krag net vir die stasiegebou en kantore. Volgens Neilson is Prasa se skuld R114 miljoen, waarvan R98 miljoen agterstallig is. Eskom verskaf die krag wat Prasa gebruik om die treine te bestuur. Son het vroeër berig dié kragverskaffer het ’n paar weke gelede ook sy krag weens nie-betaling afgesny. Makhosini Mgitywa, ’n Prasa-woordvoerder, sê die Wes-Kaapse waarnemende Prasa-streekbestuurder, Raymond Maseko, sal na verwagting vandag met die Stad se bestuur vergader Die doel van die meeting is om reëlings te tref oor hoe Prasa sy skuld aan die Stad kan afbetaal. Mgwitya sê: “Soos ons as Prasa voorheen gesê het, staar ’n cash flow-krisis ons in die gesig. “Dit maak dat ons nie in staat is om ons verskaffers en krediteure te betaal nie.” Versuim Hy sê egter Prasa bly optimisties dat hy op vandag se vergadering met die Stad ’n ooreenkoms sal kan bereik rakend die afbetaling van die skuld. Neilson hou vol alle debiteure, selfs Prasa, moet dieselfde behandel word as hulle versuim om hulle skuld te betaal. Volgens Neilson is dit Prasa se verantwoordelikheid om sy stelsel en fondse goed te bestuur en te verseker dat sy skuld betaal word. “As die Stad beheer van die treinstelsel oorneem, sal ons behoorlike bestuurstelsels in plek sit om te verseker dat inkomste beveilig word en skulde betaal word,” sê hy. “Dis goeie bestuur wat probleme sal oplos en nie steun op ’n versuim-stelsel nie.” Angus McKenzie, voorsitter van die Stad se portefeuljekomitee vir vervoer, sê dit is Prasa se verantwoordelikheid om ’n reëling met Neilson te tref vir die afbetaling. McKenzie redeneer dat, aangesien Prasa in staat was om onlangs Eskom te betaal, hy die Stad ook moet betaal.