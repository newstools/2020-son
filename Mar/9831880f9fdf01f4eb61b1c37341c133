STOP die lorrie, Spur-base. Dis nie nou die tyd om José Mourinho as manager van julle span te wil fire nie. Só meen Dimitar Berbatov, ’n legendariese Tottenham Hotspur-speler en voormalige striker van Manchester Unit­ed. Dís oor skinderstories dat Mourinho dalk nie volgende seisoen by Spurs in beheer sal wees nie. Berbatov was in 2008 ’n lid van die laaste Spur-span wat ’n titel verower het. Sedert Mourinho voor Desember by Mauricio Pochettino oorgeneem het, het Spurs nog nie regtig aan die gang gekom nie. Hier en daar was tekens van verbetering, maar beserings aan sleutelspelers het dié klub in die Engelse Premierliga (EPL) agteruit laat boer. Soos sake tans in dié EPL staan, gaan Spurs buite die top-ses eindig. Dis nou as daar ’n seisoen sal wees om te voltooi weens die corona-virus. Mourinho se drie en ’n half jaar kontrak met Spurs is net vier maande oud. Berbatov het aan Betfair gesê: “RB Leipzig het Spurs van die veld af gespeel. “Ek is ’n Spurs fan en dit was vir my moeilik om te kyk, maar mense kan rêrig nie ernstig wees deur José Mourinho se kop ná vier maande te eis nie. “Dis nie nou tyd om te panic nie. Die uitstel van die EPL beteken Mourinho het nou tyd om ’n strategie uit te werk en beseerde spelers terug te kry.”