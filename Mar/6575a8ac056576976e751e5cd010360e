’N BEGRAAFPLAAS is gewoonlik die laaste rusplek vir die dooies. Maar dis nou waar ’n gesin hulle besittings hou nadat hulle met ’n uitsettingsbevel van ’n posh wynlandgoed gesmyt is. Maar die ink van ons berig was skaars droog, toe staan die gesin se besittings langs die pad. Chris moet nou saans in die nabygeleë begraafplaas slaap om hul besittinkies op te pas. Die res slaap intussen by familie. Volgens hom het die balju Dinsdag omstreeks 10:00 opgedaag. “Daar is nie veel gepraat nie. ’n Papier is net voor my geswaai en toe word ons goed op ’n lorrie gelaai,” onthou Chris. “En nou sit ons hier. Geen ander heenkome nie. My kinders se lewe is ontwrig. Ons het ’n dogter wat vanjaar in matriek is en sy moes maar by haar ouma in die Paarl gaan bly. “Hulle wil ons in ’n wendy in ’n plakkerskamp gaan gooi waar meer as 20 mense een toilet gebruik en waar my kinders onveilig is. Opgruk “Ek het nourie aand nie ’n oog toegemaak in die begraafplaas nie en my byna doodgeskrik toe ’n koei diep in die nag hier naby my kom wei het.” Daar was Woensdag groot drama voor die Anura Wynlandgoed toe sowat 30 vroue van die projek Women on Farms (WOF) daarheen opgeruk het om protes aan te teken teen die uitsetting. Onder hulle was Francina. “Wat hulle gedoen het, is nie reg nie. Wat moet nou van ons word?” vra sy. Pandemonium het losgebreek toe lede van die cops se eenheid vir openbare orde ’n skokgranaat na hulle gegooi het. Die WOF se direkteur, Colette Solomon, is toe na ’n polisievangwa gesleep en na die Klapmuts-polisiestasie geneem. Sy het Donderdag op ’n klag van openbare geweld in die Paarlse landdroshof verskyn en die klag is teruggetrek. ’n Bekende aktivis vir plaaswerkersregte, Alvina Abrahams, het die behandeling van die gesin en Solomon as ’n skreiende skande beskryf. Suid-Afrika se voormalige ambassadeur in Sirië, Shaun Byneveldt, was Woensdag op die toneel. Volgens Byneveldt is hy lid van ’n rapid response-span van die nasionale departement van mens­like nedersettings wat met plaasuitsettings gemoeid is. “Hierdie is ’n moeilike situasie en ek moet erken dat ons in die laaste tyd ’n toename in hierdie soort plaasuitsettings sien. Dit is egter ’n komplekse saak waar daar na die regte van die plaasboer en plaaswerker gekyk moet word. “Chris Petersen beweer hy het geen vorms geteken waar hy instem om alternatiewe verblyf vir hom te soek nie en as dit waar is, kom dit neer op bedrog. Ons sal moet kyk hoe ons kan help om die uitsettingsbevel tersyde gestel te kry sodat hierdie bewerings ondersoek word,” sê Byneveldt. Die wynlandgoed behoort aan Tymen Bouma. Sy regsverteenwoordiger, Erika Wright, het die uitsetting bevestig, maar sê ál die regte prosedures is gevolg. Volgens Wright kan die munisipaliteit slegs oor twee maande die gesin van blyplek voorsien en was haar kliënt bereid om vir daardie tydperk vir die huur van ’n huis of wendy-huis vir die gesin op te dok. “Die sheriff van die Paarl het op 25 Februarie die uitsetting uitgevoer waar hy weereens die respondente ingelig het dat die wendy-huis steeds beskikbaar is en dat hy hulle besittings na hierdie wendy-huis sal verskuif. “Die respondente het egter aangedui hulle weier om van die wendy gebruik te maak en dat die sheriff hulle besittings tot buite die grenslyn van die plaas moet verskuif.” Stuart Grobbelaar, woordvoerder van die Stellenbosch Munisipaliteit, sê: “Ons het met die familie gekonsulteer en noodbehuising aangebied in terme van die munisipaliteit se noodbehuisingsbeleid. Die familie het egter enige bystand geweier en ons kan dus nie die kwessie verder vat nie.”