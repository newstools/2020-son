GABRIELE Gravina, president van die Italiaanse Sokker­federasie (FIGC), is vas oortuig dat die huidige Serie A-seisoen nog teen Augustus afgehandel kan word. Alle sportaktiwiteite in Italië is tot 3 April gestaak as gevolg van die corona-virus-uitbreking wat reeds ongeveer 8 000 lewens tot dusver in die land geëis het. Die wêreldwye pandemie het die sportowerhede genoop om groot toernooie soos die Uefa Euro 2020 en die Olimpiese Spele in Tokio vir eers af te las. “Ons sal alles doen om die kampioenskapstoernooie te voltooi. As dit nodig is, sal ons die ondersteuning van Uefa en Fifa vra om verder as 30 Junie te speel en tot in Julie of Augustus,” het Gravina gesê. Hoop “Ek weet dis te vroeg om aan ’n datum te dink, maar ons moet aanhou om optimisties te dink – ook vir die gesondheid van Italianers. “Ons moet net moed hou dat hierdie situasie so gou as moontlik sal eindig,” aldus Gravina. – AP