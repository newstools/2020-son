’N SEUNTJIE van net vier jaar oud het Woensdag­oggend gesterf nadat hy aan ’n lorrie gehang het. Die seuntjie het, na verneem word, aan die lorrie gehang en afgeval toe die lorrie oor ’n spoedhobbel gery het. Sy skedel is gebreek en hy is op die toneel dood. Die voorval het by die Steenberg Villa-kompleks in Steenberg gebeur. Volgens ’n inwoner wat in die kompleks woon, is dit ’n gewoonte van die kinders om so agter aan die trokke te hang. Die inwoner, wat eerder anoniem wou bly, sê: “Daar is nie veel speelplek vir die kinders in die kompleks nie. “Hulle hardloop agter die trokke aan en spring dan op die trokke. “Die seuntjie het agter aan die trok gehang en dit het oor ’n speed bump gery. “Hy het afgeval en sy kop ernstig beseer. Paramedics “Ek weet nie of die trok vinnig gery het nie. “Hy het later op die toneel afgesterf nadat die para­medics sy lewe probeer red het.” Die seuntjie se ouers was ten tyde van die voorval by die huis en die klong was in die sorg van sy ouer broertjie. Die inwoners van die kompleks het gisteraand ’n roudiens gehou naby die plek waar die ongeluk gebeur het. Die polisie is intussen besig met ’n geregtelike doodsondersoek.