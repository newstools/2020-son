MEER as 100 wit mense woon in haglike omstandighede op ’n plaas buite Mamre. Hulle moet glo ’n klomp geld aan die bestuurder, Charmaine Pereira, betaal nadat baie van hulle na bewering onder valse voorwendsels soontoe gelok is. Baie van hulle kom van so ver as Pretoria, sê die mense. Nora Grose, subraad 1-voorsitter, sê sy en Cynthia Clayton, wyksraadslid, en raadslid Allister Lightburn het ’n gesamentlike operasie met verskeie departemente ter plaatse uitgevoer nadat klagtes ontvang is. Amptenare van die departement van gesondheid was geskok om kos met stokou vervaldatums te sien terwyl die brommer die hele plaas vol baljaar. “Ek moet my self was en versorg. Ek het nêrens om na te gaan nie. Ek moet maar hier bly,” vertel Dennis Herrenburg (70), wat net een been het. Hy betaal R2 000 per maand vir verblyf. Hy sê ’n pel het hom vertel van die plek waar hy die rustig plaaslewe kon geniet. “Ek is nou hier en moet die beste daarvan maak. Hier is g’n lopende water nie en die toilette is ’n gat in die grond.” Pereira sê die kinders wat nie skoolgaan nie, kry tuis­onderrig by “Juffrou”. Hulle het ook hulle eie dokter, wat minder ernstige gevalle hanteer. Grose wou weet of die juffrou en dokter geregistreer is, maar niemand kon dokumente verskaf nie. Die gerugte in die sosiale media wat die operasie genoodsaak het, het ook na dwelmmisbruik by die aftreeoord verwys. Die metropolisie se honde-eenheid kon egter geen dwelm kry nie. Die inwoners het Son op Sondag vertel hulle kan nie kla nie, want hulle het geen alternatief nie. Baie van hulle sê hulle het in motors geslaap voordat hulle gehoor het van “Life on the Farm”, soos dit bemark word. Volgens Pereira doen sy ’n goeie daad vir haweloses deur hulle blyplek te gee. Amptenare meen egter die leefwyse van die ou mense is onaanvaarbaar. Inwoners van Mamre aan wie die grond behoort, sê die plek moet toemaak en mense moet na ’n ander plek verskuif word. Volgens Grose sal ’n verslag oor die lot van die mensies binnekort uitgereik word.