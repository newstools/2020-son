DIE Chilli Boys kry weer Orlando Pirates se oorskietsels. Chippa het gister bevestig Pirates se voormalige hulpafrigter Rhulani Mokwena gaan tot die einde van die seisoen as hoofafrigter oorneem. Dis nadat Norman Mapeza besluit het om sy sakke te pak en terug te gaan Zimbabwe toe. Die klub het in ’n verklaring bevestig Mokwena sal by Mapeza oorneem. Mokwena sal Saterdag in Johannesburg reeds langs die kantlyn wees wanneer Chippa vir Wits pak. Chippa se borg, die Nelson Mandelabaai Munisipaliteit, het ook ’n verklaring oor die jongste omstredenheid om die klub uitgereik. Die Metro sê hy is bekommerd oor die stand van sake en hy waarsku die klub om sy sokkies op te trek. Die waarnemende burgemeester, Marlon Daniels, sê hulle voel die aanhoudende gefire van afrigters laat dit lyk asof daar geen leierskap is nie en dit dui op ’n swak bestuurstyl. Daniels noem dit lyk asof Chippa se bestuur geen idee het van sokkersake nie. Gepomp Die verklaring lees: “As die groot borg van Chippa vra die Metro dat die klub homself regruk. “Die Metro het baie geld in die span gepomp en voel die span het baie jong spelers se toekoms in hul hande. “Baie geesdriftige sokkerentoesiaste ondersteun die klub en hulle voel hulle word ook in die steek gelaat.” Met sewe wedstryde oor moet Mokwena nou seker maak Chippa behou sy plek in die Premiersokkerliga.