DIE polisie in Gauteng het bevestig dat 'n lasbrief uitgereik is vir die arrestasie van die voormalige SABC-voorsitter, Ellen Tshabalala. Die polisie sukkel glo vir maande om haar op te spoor en aan te kla vir bedrog nadat sy in 2014 oor haar kwalifikasies gelieg het. Tshabalala het in haar CV gesê sy het 'n BCom-graad van die Universiteit van Suid-Afrika en 'n nagraadse graad in arbeidsverhoudinge. Unisa het later gesê hulle rekords wys nie dat Tshabalala een van die grade by hul instelling behaal het nie. Sy word ook daarvan beskuldig dat sy onder eed gelieg het toe sy gesê het haar kwalifikasies is tydens 'n huisroof gesteel. Kol. Noxolo Kweza, 'n polisiewoordvoerder, het aan The Citizen gesê hulle is tans opsoek na die verdagte. Tshabalala het egter aan die publikasie ontken dat sy wegkruip. "Ek het nie verdwyn nie. Ek is in Suid-Afrika," het sy gesê. - The Citizen