DIE Wes-Kaapse departement van onderwys het bevestig dat ag van United Herzlia School se kampusse as voorsorgmaatreël teen die coronavirus, Covid-19, gesluit het. Die besluit kom nadat 'n ouer simptome getoon het ná internasionale reise. Andries van Renssen, direkteur van die skool, het aan die tydskrif, You, gesê die ouer het Sondag vanaf New York in Amerika teruggekeer waar hy moontlik in aanraking met die virus gekom het. Hy het kort na sy terugkeer simptome begin wys. Die ouer is sedertien getoets en die uitslae sal eers Vrydag gereed wees. Volgens Kerry Mauchline, woordvoerder vir die provinsiale minister van onderwys Debbie Schäfer, het die skool die nasionale hotline 0800 029 999 gebel en het voorsorgmaatreëls gevolg. “Ons doen 'n beroep op alle skole en gesinne om die maatreëls wat deur die Wes-Kaapse departement van gesondheid bekend gemaak is, toe te pas. “Die minister doen 'n beroep op enige ouer of skool, wat moontlik aan die virus blootgestel is, om onmiddellik die nasionale hotline te kontak vir leiding en dan die WKOD in kennis te stel van die situasie,” se Mauchline.