DIE student wat op video betrap is waar hy in die Baai soos 'n besetene ry, het Woensdag in die hof verskyn. Melusi Magwenyane (25), 'n student by die Nelson Mandela Universiteit, het in die Baaise landdroshof verskyn op klagte van roekelose en nalatige bestuur. John Best, die DA se woordvoerder vir veiligheid en sekuriteit in die Baai, sê hy was woedend toe hy die video gesien het. "Minder as 18 maande gelede is twee mense dood op presies dieselfde plek omdat mense onder die invloed bestuur het," sê Best. Best sê Magwenyane het nie net sy eie lewe in gevaar gestel nie, maar ook onskuldige omstanders s'n. Magwenyane is opgespoor toe die maatskappy gekontak is by wie hy die motor gehuur het. Magwenyane het die sleutels by sy vriend, wat eintlik die kar gehuur het, gevat. Die saak is tot 23 April uitgestel vir verdere ondersoek. - News24