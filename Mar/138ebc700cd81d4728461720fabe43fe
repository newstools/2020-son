DIE broer van die eerste mens wat in Zimbabwe aan Covid-19 dood is, sê dié land is nie toegerus om mense met die dodelike corona-virus te behandel nie. Tawanda Makamba, broer van die joernalis Zororo Makamba wat die afgelope week dood is, sê as jy die virus in Zimbabwe opdoen gaan jy geen behandeling ontvang nie. "Jy sal doodgaan," sê Tawanda. Zororo was die seun van die prominente sakeman, James Makamba. Hy was in New York vir 20 dae en het 'n ligte griep gehad toe hy na sy tuisland terugkeer. Tawanda vertel toe Zororo positief getoets en na 'n hospitaal gegaan het vir behandeling, is hy gesê die fasiliteit is nog nie gereed om pasiënte met corona-virus te ontvang nie. Toe Zororo wel ure later opgeneem is, was daar nie 'n ventilator nie en hulle moes hul eie een kry en na die hospitaal neem. Toe die ventilator daar aankom, is hulle boonop gesê om hulle eie adaptor te kry omdat die hospitaal net ronde kragproppe het. "Ek het toe gehaas om 'n adaptor te koop, daarmee teruggekom, maar hulle het dit nooit gebruik nie. Toe ek hulle vra hoekom hulle nie die ventilator gebruik nie, het hulle gesê daar is nie kragproppe in sy kamer nie. "So hulle het nie medikasie of ventilators gehad nie. Ek het vir hulle gesê dat ek 'n extension cord het en met hulle gepleit om dit te gebruik, maar hulle het net geweier." Abiy Ahmed, Ethiopië se eerste minister, het intussen 'n beroep op leiers van die G20 gedoen om Afrika te help om met die krisis van die corona-virus te cope. Ahmed het vir $150 miljard gevra in noodbefondsing. "Die pandemie hou 'n eksistensiële bedreiging vir die ekonomies van Afrikalande in," het Abiy in 'n verklaring gesê. "Net soos die virus geen perke ken nie, so moet ons reaksie daarop ook geen perke ken nie." 43 van die 54 lande op die vasteland het bevestigde gevalle van die virus. Dertien lande het al sterfgevalle aangemeld. Hoewel daar reeds 58 mense in Afrika dood is aan Covid-19, is daar nog niemand in Suid-Afrika, wat met 554 die meeste gevalle op die vasteland het, daaraan dood nie. Egipte het ook vir die volgende twee weeke beweging op hul openbare paaie tussen 19:00 en 06:00 verbied in 'n poging om die verspreiding van die virus te beperk. - AP, News24