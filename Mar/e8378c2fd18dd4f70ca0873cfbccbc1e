DUANE Vermeulen, Jesse Kriel en Malcolm Marx is onder die groep Suid-Afrikaanse spelers en afrigters wat Maandag op ’n lughawe in Tokio vasgesit het. Dít kom nadat die lugdiens Emirates sy vlugte gekanselleer het. ’n Gefrustreerde Ver­meulen het ’n video getwiet van ’n groep mense wat op die lughawe gestrand is. Kriel, Marx en die voormalige Cheetah-losskakel Fred Zeilinga is in Vermeulen se video te sien. Die voormalige Springbokafrigter Allister Coetzee en die oud-Bulls- en die Leeus-afrigter Frans Ludeke was ook by die spelers op die lughawe. Almal van hulle is tans betrokke by rugbyklubs in Japan. Hulle is almal op pad na Suid-Afrika nadat die Topliga-seisoen in Japan Maandag gekanselleer is. Vermeulen het ook getwiet: “Goeie tye toe ons by die toonbank by die lughawe aankom en uitvind dat ons vlugte gekanselleer is. “Daar is absoluut geen ondersteuning van Emi­rates nie. Ons is onbepaald in Japan vasgekeer. My gesin wag by die huis vir my.” Die Japan Rugbyunie het Maandag die oorblywende 42 wedstryde van die 2020-Topliga-seisoen gekanselleer. Dis een van die talle maatreëls wat ingestel is in ’n poging om die verspreiding van Sars-CoV-2 te stuit. Dié virus het tot ’n wêreldwye pandemie gelei.