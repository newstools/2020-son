DIE oud-wêreldkampioen Mike Tyson het Tyson Fury en Anthony Joshua versoek om in te stem tot ’n geveg. “Kom nou, manne, doen dit vir ons. Die hele wêreld wag daarvoor. “Dís die geveg wat ek wil sien. Hulle is ook in die beste shape van hulle loopbaan. “Ook wat beursgeld betref, gaan dit ’n absolute mega fight wees,” sê hy. Tyson het aan The Sportsman gesê ’n kragmeting tussen Fury en Joshua sal ’n “massiewe geveg wees” om die wêreld se swaargewigtitels te verenig. Gerugte van ’n geveg tussen Fury en Joshua het versterk nadat Fury Deontay Wilder verlede maand in Las Vegas tot oorgawe gedwing het. Dit baan die weg vir een van die grootste gevegte nóg. Uitgestel Fury is die WBC-kam­pioen en Joshua die houer van die WBA-, WBO-, IBF- en IBO-belt. Fury moet in Julie die derde keer teen Wilder boks, terwyl Joshua geskeduleer is om in Junie teen Kubrat Pulev te boks. Tans lyk dit asof die corona-virus kan veroorsaak dat Joshua se geveg tot Julie uitgestel kan word.