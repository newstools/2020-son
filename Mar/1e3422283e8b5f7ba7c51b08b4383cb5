FRANSCHHOEK se gevalle rugbyhelde word môre op ’n rugbydag op die Groendal Sportterrein gehuldig. Franschhoek se spanne kom teen die rugbyklubs van Simondium en die Universiteit van Wes-Kaapland (UWK) te staan. Vyf jaar gelede is twee Franschhoek-spelers en ’n ondersteuner op pad na ’n friendly game teen Grabouw in ’n tragiese bus­ongeluk oorlede. Die spelers was Russel Riffel en Denzil Boonzaaier. Adam Leibrandt is die ondersteuner wat in die ongeluk gesterf het. Intussen is Franschhoek se eerste span se voorseisoen al sterk aan die gang. Dié klub het Blue Stars United laas naweek met gemak geklop. Naasbestes Dié naweek word daar na ’n hoër rat oorgegaan wanneer hulle die UWK pak. UWK speel in die Westelike Provinsie se Superliga A, terwyl Franschhoek in Superliga B meeding. UWK speel egter ook in die Varsity Cup en kan dalk hulle naasbestes vir dié friendly kies. Franschhoek het egter lekker aanwinste vir dié seisoen bekom. Die groot naam in dié span is Logan Boonzaaier, wat laas jaar die Varsity Cup saam met Maties gewen het. Anthony Adonis en die tweelingstutte Carlton en Charlton Johnson kan ook dopgehou word. Bepalings: 12:00 – Franschhoek 3 t Simondium 3; 13:30 – Franschhoek 2 t Simondium 2; 14:45 – Simondium 1 t UWK 2; 16:15 – Franschhoek t UWK 1