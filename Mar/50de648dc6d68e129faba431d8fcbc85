ALEX Oxlade-Chamberlain kan Liverpool volgende seisoen nog laat verbeter. Liverpool het teen Atletico Madrid verloor en die verdedigende kampioen is uit die Champions League geskop. The Ox het egter besonder goed vertoon en weer ’n string bewonderaars gewen. Die vraag is: Kan hy in die toekoms ’n groter rol onder Jürgen Klopp speel? ’Pool het die Europese kroon laat val en dit het ’n moontlik besonderse seisoen bederf. Hy kon drie titels verower het, maar nou is net die Engelse Premierliga-titel beskikbaar. Noudat die corona-virus sokker tot stilstand gedwing het, sit ’Pool ook sonder dié titel vir eers, maar dié onwelkome vertraging bied tyd om te ontleed en uit te sien na die toekoms. The Ox het een van sy beste vertonings vir die klub gelewer teen Atletico. Sy aanvallende lopies van die regterkant het ’n nuwe dimensie na hulle spel gebring. Hy het die fans in die Sir Kenny Dalglish Pavillion ná een aanval selfs op hulle voete gehad. The Ox het Gini Wijnaldum ook opgestel vir die openingsdoel. In daardie stadium was dit reeds duidelik waar die bedreiging vandaan sou kom. Die afgelope drie seisoene was Trent Alexander-Arnold die grootste assistant in doele en Mohamed Salah die voorste doelskieter. The Ox se aanvallende spel bied Liverpool steeds iets wat dié klub nog nooit gehad het nie. Liverpool se middelveldspelers se rol is lankal duidelik: Hulle is fasiliteerders vir die wing backs. Dis ’n beproefde en betroubare model wat sover suksesvol was. The Ox het dié seisoen ook al sewe doele aangeteken. Dis meer as wat Wijn­aldum en Jordan Henderson in ’n seisoen aangeteken het. Selfs James Milner, wat penalties waarneem, kon nie meer aanteken nie.