DIE linkerhandse draaibouler George­ Linde is by die Proteas se toergroep vir Indië ingesluit. Quinton de Kock (kaptein) se span sal ook van die dienste van Faf du Plessis gebruik maak. Dié is vir die eerste keer sedert die rampspoedige Wêreldbeker-toernooi terug in die eendaggroep. Die Proteas pak Virat Kohli (kaptein) se span van 12 tot 17 Maart in drie ODI’s in Dharamsala, Lucknow en Kolkata. Swaai Linde het vroeër dié seisoen sy toetsdebuut in Ranchi, in die einste Indië, gemaak. Indië het net een kolfbeurt nodig gehad om te wen. Dit was Linde se enigste toets en hy het 4/133 geëis en 37 en 27 aangeteken. Linde (28) is ’n baie behendige bouler in eendagkrieket en kan die wilgerlat lustig swaai aan die einde van die beurt. Keshav Maharaj is die ander draaier. Jon-Jon Smuts kan ook aangewend word. Tabraiz Shamsi is nie beskikbaar nie, aangesien sy eersteling binnekort gebore word. Heinrich Klaasen en Kyle Verreynne behou hulle plek ná goeie vertonings teen Australië in die Paarl. Reeza Hendricks is oor die hoof gesien ondanks ’n 100-tal Sondag vir die Lions. Sy Lion-spanmaat Bjorn Fortuin kan ook ongelukkig voel dat hy nie saam toer nie, aangesien hy nie werklik kans gekry het om sy staal te toon nie. Janneman Malan en Dwaine Pretorius is ook oor die hoof gesien.