DIE stof gaan vanjaar behoorlik staan by die Cape Town Carnival. Vir die eerste keer gaan ’n groep uit die Karoo die inheemse rieldans uitvoer. Dié wat weet, sê die stof gaan soos ’n doek oor Tafelberg hang wanneer dié dansers eers aan die gang kom. Die Kingdom Connected Campers (KCC) van Richmond in die Sentraal-Karoo gebruik dans om jong mense te ontwikkel. Hulle tree op Menseregtedag, 21 Maart, by die Groenpunt Fan Walk op. Rieldans is een van die oudste vorme van dans in die land. Dit is vir die eerste keer deur Khoisan-jagters perform. Armoede Thys Bouwers, stigter en director van die KCC, sê hulle het die nie-winsgerigte organisasie in 2017 begin om misdaad in hulle dorpie te bekamp. “Nes in ander klein plaasdorpies waar armoede na misdaad lei, is dit ook die geval in Richmond. Misdaad raak die jeug daagliks,” sê Bouwers. Richmond is tussen Beaufort-Wes en Colesberg geleë, baie ver van kommersiële bedrywighede en stede. Dis ook een van die plekke wat die ergste onder die huidige droogte ly. “Dans, in ons geval, riel, het ons jeug ’n rede gegee om weer te glo die lewe bestaan nie net uit swaarkry nie. “Dit bied ’n uitkoms, al is dit net tydelik, uit hul harde realiteite, en laat hulle trots voel,” sê Bouwers. In die laaste paar jaar het riel prominent op die Afrikaanse Taal en Kultuurvereniging (ATKV) se feeste verskyn. Die Nuwe Graskoue Trappers van Wuppertal in die Cederberge het vyf jaar gelede toekennings daarvoor gewen op die Wêreldkam­pioenskapskompetisie vir uitvoerende kunste in Los Angeles. KCC se ledetal het in die afgelope twee jaar verdubbel tot 50. Die Cape Town Carnival vind jaarliks in Maart deur die strate van Kaapstad plaas. Dié karnaval beeld die diversiteit van Kaapstad en Suid-Afrika uit en vier dit.