REFUGEES van Afrika sê hulle skarrel rond en het geen plek om heen te gaan nie. Sowat 200 buitelanders is Sondag van die voorstoep van die Central Methodist Mission Church in die Kaapse middestad verwyder. Hulle is gister weer weggejaag van ’n oop veld wat hulle beset het. Wetstoepassers het pepersproei en skokgranate gebruik om die mense uiteen te dryf. Die Stad Kaapstad se mayco-lid belas met veiligheid en sekuriteit, JP Smith, sê wetstoepassers het die uitsetting ingevolge ’n hooggeregshofbevel uitgevoer. Die vlugtelinge het buite die kerk kamp opgeslaan nadat hulle gebots het met ’n groter groep wat steeds binne die kerk bly. Die uitlanders eis om na ’n veiliger land geneem te word, want hulle sê hulle vrees xenofobie in Suid-Afrika. Vir baie is hulle land van herkoms – meestal Burundi en die Demokratiese Republiek van die Kongo – ook onveilig. Die buitelanders het sak en pak op die St. Mary’s Cathedral in Pleinstraat toegesak in die hoop dat dié kerk hulle sal aanvaar. Dit het nie gebeur nie. Van daar het hulle uitgewyk na ’n parkie en oop stuk veld op die hoek van Kuyper- en Constitutionstraat in Zonnebloem. Wetstoepassers het gisteroggend dié nuwe tuiste besoek en hulle verwyder. Smith sê Sondag se uitsetting het plaasgevind ná ’n verifikasieproses van die buitelanders se dokumente. Dit moes ingevolge die hofbevel vir sewe dae plaasgevind het. Hy verduidelik: “Dié verifikasieproses het op 28 Februarie geëindig nadat die vlugtelinge meer as 10 dae geweet het dat die uitsetting kom.” ’n Kongolese burger, Rajobu Said Ramadhani, beweer egter die Stad se beamptes het soos ’n dief in die nag gekom. Volgens hom het die Stad nie vir hulle gesê hulle moet van die voorstoep van die Metodistekerk skoert nie. Onwettige Ramadhani sê: “Al wat hulle vir ons gesê het, is dat hulle sal kom om die vullis te verwyder wat voor die kerk was. “En hoekom het hulle ons op ’n Sondag verwyder? “Dis omdat hulle weet hulle is besig met onwettige optrede. “Ons het nêrens om te gaan nie. Ons weet nie waarnatoe nou nie.” Die sowat 600 vlugtelinge in die Metodistekerk woon reeds sedert Oktober daar. Hulle vrees hulle kan ook verwyder word. Aline Bukuru, ’n uitlander, sê sy het in Grassy Park gebly. Daar het sy herhaaldelik xenofobie ervaar. Bukuru vertel: “Xeno­fobie kom in alle vorme voor. Dis nie net geweld nie. “Wat moet my kinders eet? Hoe moet hulle opvoeding kry?” ’n Ander vlugteling, Caroline Shemi, sê: “As hulle dit regkry om die mense buite die kerk te verwyder, is ons next.” Hulle sê hulle soek net oplossings.