DIE gemeenskap van Fisantekraal, ’n eens rustige area net buite Durbanville, leef nou in vrees ná die opkoms van twee bendes wat inwoners dag en nag terroriseer. Volgens die inwoners vat die gangsters nou behoorlik oor. Die inwoners wil hê die owerhede moet die skurke se bedrywighede stopsit. In die jongste voorval is Jeffrey Langeveldt (43), ’n mechanic, in sy huis aangeval en met ’n skroewedraaier gesteek. Daar word beweer die aanvallers is lede van die Bad Boys-bende. Sy huis se vensters is ook alles uit gegooi. Die voorval het verlede Saterdag omstreeks 23:00 in Stinkwoodstraat gebeur. Langeveldt het die volgende dag in die hospitaal beswyk. Jeanette Arendse, ’n inwoner van Fisantekraal, meen die bende­geweld is besig om handuit te ruk. Arendse sê: “Ons het Maandagaand ’n gemeenskapsvergadering gehad oor die Bad Boys en die Super Killer Boys, wat ons gemeenskap terroriseer. “Die bakleiery tussen die twee bendegroepe lei daartoe dat onskuldige mense vermoor word. “Ons het ná die vergadering na die polisiestasie gegaan, want ons is moeg dat daar niks van die sake kom nie.” Volgens Keanu Coller (20) was hy by sy meisie se huis toe mense daar opdaag om haar pa se motor te leen. Coller sê: “Die oom het geweier en gesê sy motor is stukkend. “Hulle het later teruggekom en dié keer was die oom se oudste seun ook by. “Die oom het weer geweier en hulle het na ’n ander man oorkant die pad gegaan. “Dié man het ook geweier. ’n Vrou wat lid was van die groep, het kwaad geraak en die motor se sleutels uitgeruk. “Die eienaar van die motor het die vrou geklap en die oom se seun het gekeer. “Daar was twee ouens wat aan die Bad Boy-bende behoort by en ’n bakleiery het ontstaan. “Ek en my meisie se pa het gaan keer. Een van die jongens wou my aanrand en ek het hom gesteek. “Hulle het weggehardloop, maar later met nóg jongens teruggekom. “Hulle het my kom soek by my girlfriend se huis, maar ek het gaan wegkruip by ’n vriendin se plek.” Die girlfriend, Audrey, sê: “Ek, my pa en jonger broertjie (7) was by die huis toe die bendes hier opdaag. “Die jongens het die huis begin smash en die ruite uit gegooi. “My pa het na die agterdeur gegaan en toe hy terugkom, het hy sy maag vasgehou. “Daar was bloed aan sy hande en ook aan die muur. Oorgeplaas “Hy het sy motor uitgetrek en tot by my ouma se huis gery. “Daar het die polisie ons gekry en my pa na die Kraaifontein Daghospitaal geneem. “By die daghospitaal is hy eers die Sondagmiddag gehelp en na die Tygerberg Hospitaal oorgeplaas. “Hy het ure later in die hospitaal afgesterf.” Langeveldt is deur die gemeenskap as ’n eerlike en liefdevolle mens beskryf. Mihlali Majikela, ’n polisiewoordvoerder, het bevestig ’n moordsaak word ondersoek. Niemand is tot dusver gearresteer nie.