DIE Suid-Afrikaanse langasem Ntsindiso Mphakathi van die klub Entsika in Pretoria het Saterdag ’n weghol-oorwinning behaal in die 1City Marathon in Port Elizabeth. Mphakathi het die wedloop by die Laerskool Altona met byna ’n kilometer in 2:18:41 gewen. Dit was ’n fantastiese eindpoging op hierdie nuwe en vinnige roete. Mphakathi is oor die wenstreep gevolg deur sy spanmaat Msawenkosi Mthalane. Dié het goed vanuit die vierde posisie versnel en die tweede plek in 2:23:34 te neem. Pfarelo Mathada van die Murray & Roberts-klub was derde in 2:25:43. Die Entsika-atlete, wat deur die oud- SA ster Willie Mtolo afgerig word, het gewys hulle is slaggereed vir die Twee Oseane Maraton: Al ag het onder 2:30 klaar­gemaak. Sowat 1 000 atlete het die maraton en 10 km-wedloop in perfekte weer voltooi. Die plaaslike gunsteling Luyanda Tshangana het vir die eerste 25 km die pas aangegee, maar mettertyd teruggesak. Tsha­ngana het steeds in ’n goeie tyd van 2:31 klaargemaak. Die Baaise vroue-atleet Jenna Challenor was weer op haar stukke. Sy was in 2:49:05 die eerste vrou oor die wenstreep. Nog ’n OP-atleet, Nto­mbe­sintu Mfunzi, het tweede geëindig (2:53:41). Malineo Mahloko van die Sisonke-klub was derde (2:59:29).