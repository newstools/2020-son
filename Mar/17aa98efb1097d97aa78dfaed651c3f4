DAAR is steeds hoop vir Humansdorp solank ouers­ bereid is om hulle kinders te expose wat by gangsterism betrokke raak. Só het Christian Martin, maatskaplike aktivis, gister aan Son gesê nadat ’n ontevrede groep Humansdorpers Sondag met die Khoi en San, asook die polisie, vergader het om die misdaadsituasie in dié dorp aan te pak. Die meeting is in die Kruisfontein Civic Centre gehou. Uitgelig Martin sê die Khoi- en San-gemeenskap het die meeting belê nadat dit aan die lig gekom het dat daar gangsters is wat uit Port Elizabeth vlug en dan nuwe gangs op die platteland in onder meer Humansdorp begin. Hy sê van die concerns wat die ouers uitgelig het, is dat kinders met lang pangas in die strate rondstap en kwesbare mense beroof – tot op hulle groceries. Charmaine Jeneke, wat ook gister se meeting bygewoon het, het Son vertel van vroeg verlede maand toe Cherman, haar 17-jarige seun in gr. 9, sy vriend Keanu Ferreira (18) en die 14-jarige Geraldine Bambi in ’n parkie doodgeskiet is. Nog ’n seun (17) het die skietvoorval oorleef en verskeie skietwonde opgedoen. Charmaine sê die skietvoorval het omstreeks 01:30 gebeur. Sy sê toe hulle op die toneel kom, was daar nog nie ’n enkele polisievên in sig nie. Sy sê die polisie het eers ’n uur en ’n half later by die toneel opgedaag. Volgens Charmaine het hulle haar seun teen daai tyd reeds met ’n privaat voertuig hospitaal toe geneem omdat hulle hom nie net so daar kon los nie. Sy sê Cherman het in daardie stadium nog gelewe. Volgens haar het Cherman 21:30 dieselfde dag in die Livingstone Hospitaal beswyk. Sy sê Keanu het by sy aankoms in casualty gesterf. Charmaine vertel hulle trouble met die cops het nie daar geëindig nie. Volgens haar het booswigte die Sondag ná Cherman se begrafnisdiens aan hulle deur kom hamer. Charmaine sê hulle was vreesbevange en het die cops gebel, maar niemand het uitgekom nie. Sy sê sy bel toe maar haar niggie wat by die Jeffreysbaaise polisiestasie werk. Dié moes toe die cops in Humansdorp aanjaag. Volgens haar het haar niggie haar meegedeel die cops was kastig by hulle huis aan, maar daar was niemand tuis nie. Charmaine sê aan Son die polisie is nie daar vir hulle veiligheid nie. “Ons kry nie eens meer lus om te bel wanneer ons in die moeilikheid is nie,” voeg sy by. Francien Magielies, nog ’n inwoner, het agterna aan Son gesê die cops daag nie op wanneer inwoners hulle nodig het nie. Geweld Magielies sê hulle moet aanhoudend hoor daar is nie genoeg vêns nie. “Ons voel so hulpeloos.” ’n Inwoner wat anoniem wil bly, sê Humansdorp was nooit voorheen só nie. Sy sê vroeër kon hulle saans rustig in die straat gestap het, want almal ken almal. Volgens haar het die geweld laas jaar in Oktober begin en nou is daar baie nuwe gesigte in die omtes. Sy sê daar is mense wat van ander plekke af kom en tik aan hulle kinders verkoop. “Ons soek stabiliteit.” Martin sê op 19 Maart word ’n imbizo in die Hoërskool Humansdorp se saal gehou waar misdaad, gangsterism en algemene veiligheid onder die vergrootglas geplaas gaan word. 