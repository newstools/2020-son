DIE Proteas het na die teleurstellings teen Engeland en die T20’s teen Australië besluit om hulle kolf­span te verstewig en Janneman Malan, die flambojante kolwer van die Cape Cobras, op te roep. Hy was vroeër in die seisoen reeds in die groep, maar het nie speelkans gekry nie. Die 23-jarige boorling van Nelspruit is egter weer opgeroep na die eendag-groep wat drie ODI’s teen Australië speel. Hy was vol lof vir Ashwell Prince, sy afrigter by die Cobras, toe Son op Sondag Woensdag by Nuweland saam met hom gesels het. “Hy (Prince) is een van die groot redes hoekom ek af Kaap toe gekom het om vir die Cobras te speel. Hy back sy spelers 100% en verstaan dat elke kolwer anders speel. “Een van sy sterk punte is die feit dat hy jou nie in ’n boks sit nie. Ek het baie by hom geleer oor die mental kant van die game en dit help my verskriklik baie. “Hy weet wat dit is wat jou jóú maak en probeer dit verbeter. Ek is hom baie dank verskuldig,” het Malan gesê. Prince het van 2002 tot 2011 in 66 toetse vir die Proteas gespeel en was bekend as ’n hardnekkige speler wat ’n hoë prys op sy paaltjie gesit het. Hy het 11 honderdtalle en 11 vyftigtalle in toetse aangeteken. Prince was die betroubare Corolla in ’n span vol Ferrari’s. Hy het gewoonlik op nommer 6 kom kolf ná manne soos Graeme Smith, Herschelle Gibbs, Hashim Amla, Jacques Kallis en AB de Villiers. Malan, daarenteen, is ’n flambojante kolwer wat daarvan hou om sy houe te speel. Hy het al twee T20i’s op sy kerfstok, maar wil nou sy stempel in die eendagspan afdruk. “Ek is honger om lopies te maak en ek werk daaraan om meer consistent te wees,” sê hy. “Die meeste krieketspelers wil getoets wees teen die beste en dis nou ’n geleentheid vir my om teen die Aussies te speel.” *Malan is Saterdag deur Mitchell Starc met die eerste bal van die eerste ODI vir 'n nulletjie uitgehaal.