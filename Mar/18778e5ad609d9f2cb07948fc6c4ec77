TYSON Fury het Deon­tay Wilder met ’n slap riem probeer vang deur beserings te fake. Fury se hulpafrigter, Andy Lee, het dié onthulling die naweek teenoor The Sun gemaak. Lee het die nuwe breier, Sugar Hill Steward, bygestaan vir Fury se WBC-titelgeveg verlede maand in Las Vegas. Hy het die sluier gelig oor wat agter die skerms gebeur het. Fury het Wilder uiteindelik ná 44 gevegte onttroon deur die titel in die sewende ronde met ’n TKO te wen. Lee sê Fury het verskeie “snaakse dinge” gedoen om Wilder gerus te laat voel. Hy sê: “Hy het dinge doelbewus gedoen in die hoop dat die media daaroor sal skryf en dat dit Wilder se ore sal bereik. “Hy het meer as een keer voorgegee hy is beseer. “Soms het hy ook mank geloop ná sommige oefensessies. “Fury het behoorlik toneelgespeel en gekyk hoe die nuus buite sy kamp ontvang word,” het Lee bygevoeg. Fury het ook mank geloop gedurende sy inweging verlede jaar vir sy WWE-geveg teen Braun Strowman. Lee sê Fury het hom op ’n dag ook groot laat skrik toe hy sê sy bicep is beseer, net om later te hoor dit “was net ’n grap”.