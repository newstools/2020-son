VINGERS wys na Andile Mfunda, mayco-lid vir menslike neder­settings in Nelson Mandela-baai, vir die powere bestuur­ in die herves­tiging van Vastrap en Qunu se plakkers in die Northerns. Dit volg nadat die hervestiging van dié inwoners gestaak is weens binnegevegte onder inwoners oor die toewysing van sites in die Jaagvlakte. Hierdie sites het teerpaaie en waterpype vir elke huishouding, maar die pype is nog nie aan krane gekoppel nie. Ontevrede inwoners het verlede maand vyf dae op ’n gewelddadige wyse protes aangeteken teen die gesloer. Voertuie is aan die brand gesteek, insluitend ’n ambulans. Jaagvlakte is toe aan inwoners toegeken. Dis sowat twee kilometer vanaf die Vastrap-plakkerskamp. ’n Totaal van 877 huisgesinne van Vastrap sou na hierdie terrein hervestig word. Byna ’n week gelede is 117 Vastrap-huishoudings na Jaagvlakte verskuif. Dit het tot groot ontsteltenis onder Qunu se mense gelei. Mfunda het die hele proses toe vir eers gestaak. Die gevolg is dat 11 Vastrap-gesinne nou buite slaap omdat hulle reeds hul shacks afgebreek het om verskuif te word. ’n Vergadering oor die hervestiging wat Maandag met munisipale beamptes plaasgevind het, het egter lelik uitgedraai. ’n Gemeenskapsleier van Vastrap, Daniel Makeleni, beweer die hervestigingsproses is op ys geplaas omdat hulle nie saamstem met Mfunda se way van besluite neem nie. Baklei “Ons het toe aan Mfunda gesê ons ken en verstaan die pyn van Qunu se mense, want hulle het eers hier in Vastrap gewoon. “Maar hierdie 327 sites moet aan Vastrap se inwoners gegee word, want ons het hard daarvoor baklei. “Die Qunu-inwoners kan ’n 50/50 share kry van die oorblywende 550 sites wat later in Jaagvlakte beskikbaar gestel gaan word. “Mfunda het egter hierdie voorstel van ons verwerp,” sê Makeleni. Inwoners van die Qunu-plakkerskamp het Standfordweg Dinsdag die met brandende tyres en klippe afgesper en geëis dat Mfunda die hervestigingsproses reg hanteer. Mfunda sê egter hy saai nie onmin onder inwoners nie. “Dit is ons verantwoordelikheid as leiers om dienslewering na die mense te bring. Ál daardie mense is swart. “Ons kan nie black on black violence bevorder nie en ons kan ook nie individue toelaat om te maak nes hulle wil nie. “Qunu en Vastrap moet 50/50 van die 327 serviced sites in Jaagvlakte kry.”