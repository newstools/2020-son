DIE high-flying Suid-Afrikaanse vrouekrieketspan kom vandag in Sydney teen die Wes-Indiese Eilande te staan. Die Proteas het reeds vir die T20 Wêreldbeker-toernooi se halfeindstryd gekwalifiseer nadat hulle Engeland, Thailand en Pakistan geklop het. Hilton Moreeng (afrigter) en Dané van Niekerk (kaptein) sal egter die wenmomentum wil behou in hulle laaste groepwedstryd. Tenger Laura Wolvaardt met 53* (36 balle, 8x4) en Shabnim Ismail (1/17) het die beste vir die Proteas in hul oorwinning van 17 lopies oor Paki­stan gevaar. Die 31-jarige Ismail is maar tenger gebou, maar boul teen ’n goeie spoed. Daarby is sy ook ’n vurige karakter wat daarvan hou om haar teenstanders onder druk te plaas. Die Gautenger het reeds vyf paaltjies in die toernooi geneem en is een van Van Niekerk se gevaarlikste angels. Sy spog met ’n ongelooflike gemiddelde van 8,2 lopies per paaltjie. Boonop het sy in haar 11.1 beurte in die toernooi net 41 lopies afgestaan. Die Windies, nes hulle geroemde manspan, is uiters gevaarlik in T20-krieket. Deandra Dottin is net 28, maar sy speel reeds 12 jaar internasionale krieket. Dottin spog met twee 100-talle en ag 50-talle in 110 wedstryde. Sy sal deur Ismail en kie in toom gehou moet word. Moreeng sê: “Ons weet die Windies is gevaarlik. “Hulle het ’n paar wedstrydwenners. So, ons sal moet uitkyk vir hulle. “Ons gaan op die veld om elke wedstryd te wen. Ons vat dit op die oomblik een wedstryd op ’n slag en dink nie nou vooruit nie.” As Suid-Afrika bo in sy groep eindig, speel hy teen óf Australië óf Nieu-Seeland in die halfeindstryd. Eindig hy egter tweede, speel hy teen Indië in die halfeindstryd.