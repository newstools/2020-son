OUDTSHOORN. – R25 000 per pensioentrekker. Dít is vir die finansiële beskerming wat nodig is teen die ekonomiese uitwerking van die corona-virus. So pleit die Civil Servants Pension Redress Movement (CSPRM), waarvan dr. David Piedt die nasionale voorsitter is. Die CSPRM verteenwoordig derduisende pensioentrekkers reg oor die land en Namibië. Hy beywer hom vir ’n regstelling ten gunste van lede van die pen­sioenfonds vir staatsamptenare (GEPF) wat deur die apartheidsbestel benadeel is. Verligting Volgens David Jantjies, ondervoorsitter, het hulle die GEPF versoek om onmiddellik R12,5 miljard te gebruik om pensioentrekkers en begunstigdes op hulle boeke te hulp te snel in ’n poging om die aanslag van die gevreesde corona-virus te help afweer. Die GEPF-voorsitter, Abel Sithole, is skriftelik genader om verligting vir die sowat 500 000 staatsdienspensioenarisse en -begunstigdes te bring deur binne die volgende sewe dae vir elke pensioentrekker R25 000 beskikbaar te maak om hulle teen die virus te kan verskans. Dis ongeag wat elke pensioenaris se pen­sioen per maand beloop. Opgeslurp Japie Lewis van die plaaslike CSPRM sê: “Dit is ’n goeie inisiatief van ons organisasie om hierdie gedagte te dryf.” Volgens die CSPRM word die pensioenverhoging van 3,6% vir 2020 reeds opgeslurp deur verhoogde lewenskoste in ’n kwynende ekonomie, asook die uitbreking van die Covid-19-pandemie. Die CSPRM meen in teenstelling met ekonomies aktiewe inwoners, is dié pensioenarisse en begunstigdes nie in staat om brood­nodige sanitasie-produkte, reinigings­middels en basiese selfmedikasie te koop wat hulle nodig het om hulle teen die virus te beskerm nie.