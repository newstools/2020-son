DIE Proteas se voormalige draaibouler, CSA High Performance-draaibalafrigter en die Warriors se high performance manager, Shafiek Abrahams, is aangestel as Oostelike Provinsie Krieket (EPC) en Krieket Oos-Kaap (CEC) se waarnemende hoofbestuurder van krieket. “Shafiek is ’n natuurlike fit vir die pos, aangesien hy die bestuurder van High Performance was en toesig gehou het oor die Warriors en die Nelson Mandelabaai Giants,” sê Mark Williams, uitvoerende hoof van die CEC. Williams, wat ’n kommersiële kwalifikasie en PhD in boubestuur het, bly in krieketleierskap in die Oos-Kaap, maar word bevry van die daaglikse bestuur van krieket in die provinsie deur die aanstelling van Abrahams as waarnemende hoof­bestuurder. “Mark sal in staat wees om te fokus op die bestuur van krieket en projekte om die onderneming op die duur te volhou en nuwe kapasiteit en vermoëns te bou, insluitend die ontwikkeling van fasiliteite saam met ons vennote,” het die EPC-president, Donovan May, gesê. “Dit is ’n eer en voorreg om die streek en sy mense te dien waar ek my krieketloopbaan begin het,” sê Abrahams. “Ek sien uit daarna om ’n verskil in my nuwe rol te maak.” In sy rol as waarnemende hoofbestuurder van krieket sal Abrahams toesig hou oor die ontwikkelings- en hoëprestasie-krieketprogram, asook krieketoperasies en krieket­byeenkomste. Benewens sy krieketloopbaan en posisie by die Warriors, het Abrahams ’n lang geskiedenis van krieketafrigting. Hy het gedien as senior krieket­afrigter en bestuurder aan die Universiteit van Pretoria; hulpafrigter van die Suid-Afrikaanse opkomende span in Australië in 2007-’09; nasionale draaibalafrigter vir Krieket Suid-Afrika in 2006-’09, en senior afrigter vir die Nelson Mandela Metro­politaanse Universiteit in 2006-’09. Abrahams se aanstelling het op 1 Maart in werking getree.