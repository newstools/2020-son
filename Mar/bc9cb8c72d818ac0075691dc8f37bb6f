MANCHESTER United het danksy ’n VAR-beslissing met ’n punt teen Everton ontsnap. Dis toe die Red Devils gelykop (1-1) gespeel het met die Toffees op Goodison Park. Everton was reeds in die derde minuut voor danksy ’n blaps deur die goalie, David de Gea. Hy het drooggemaak deur die bal teen Dominic Calvert-Lewin vas te skop. Die bal het toe in die doelhok beland. Everton het diep in beseringstyd ’n doel aangeteken toe ’n gedeflekteerde skoot van Calvert-Lewin De Gea weer gefnuik het. Die telling was toe 2-1 in die guns van die tuisspan. Nadat die VAR geraadpleeg is, is daar egter beslis dat Calvert-Lewin se spanmaat Gylfi Sigurðsson onkant was, hoewel hy nie interfere het nie. Net voor dié drama het Everton se goalie, Jordan Pickford, uitstekend vertoon deur Aaron Wan-Bissaka se skoot uit te hou. Bruno Fernandes het dit egter gelykop gemaak. Pickford het ’n powerige sprong gemaak, maar die bal het los onder sy maag deur geseil. – AP