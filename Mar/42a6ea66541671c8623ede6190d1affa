AGTEROS se Bok-kind kom ook in die kraal. Hier is hulle nou – selfs al kan baie mense nie eens meer onthou wanneer in 2019 die Springbokke rugby se Wêreldbeker-toernooi gewen het nie. Met corona-virus-sorge op so baie Baaienaars se mind, sal diegene wat nie eens meer kan onthou teen wie die Bokke in die final gespeel het nie, verskoon word. Maar gee die Bokke hulle due. Selfs al was dit net ’n handjievol van hulle, het hulle tog hulle woord gestand gedoen deur met die Webb Ellis-trofee in die Northerns te kom spog. Bok supporters was gister letterlik uit hulle klere toe baie van hulle hul T-shirts van hulle lyf afgeruk het sodat die Bok-kaptein, Siya Kolisi, dié hemde kon sign. Meer as 1 000 Bok-ondersteuners het gister die reënerige weer getrotseer toe hulle Kolisi, Bongi Mbonambi en die hulpafrigter, Mzwandile Stick, by die Cleary Park Winkelsentrum gaan groet het. “Siya, kyk vir ons ook!” het ’n opgewonde antie uit die skare geskree. Oral het ondersteuners – oud en jonk – hulle selfone vir Kolisi, Mbonambi en Stick gegee vir selfies saam met hulle. Een antie het in die harwar haar selfoon vir Siya gegee en geskree: “Siya, dè! Neem ’n fouter!” Oud en jonk het tot hulle handsakke vir die Boksterre gegee vir autographs. Kolisi het in ’n kort speech aan sy supporters gesê hy is bly vir die opkoms en support, veral in die nat weer. Volgens hom is die Baai die tuiste van rugby. Hy het gesê die Bokke sal aanhou hard werk om jong kinders te inspireer. Stick het ook die skare bedank vir hulle support en bygevoeg die trofee behoort aan alle Suid-Afrikaners. Khoi- en San-leiers was ook gister by die sentrum om hallo te sê. Chief Moghamad Blouw van die stam van die Oeswana San het later ’n besonderse string krale aan Kolisi oorhandig. Blouw sê dit is ’n antieke tradisie van hulle dat, wanneer iemand na hulle gebied terugkeer, daardie persoon nie sonder ’n geskenk weggaan nie. Cannabis Volgens Blouw is die krale wat hy aan Kolisi oorhandig het, ’n simbool van leierskap. Hy sê hy’t ag ure spandeer om die krale te maak. Volgens hom bestaan die krale uit verskillende soort hout, sade en stukkies cannabis en boegoe.