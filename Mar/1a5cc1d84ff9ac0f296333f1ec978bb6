DIE Engelse Premierligawedstryd tussen Manchester City en Arsenal in die Etihad-stadion sal nie vanaand beslis word nie. Die kragmeting is vir 'n tweede keer in die bestek van twee weke uitgestel - hierdie keer oor die uitbreek van die coronavirus. Toe dit 'n vorige keer uitgestel is, was dit omdat die Cityzens in die eindstryd van die Carabao Cup teen Aston Villa moes speel, en die Gunners het 'n dag later in 'n FA Cup wedstryd teen Portsmouth sou speel. Arsenal het aangekondig dat van sy spelers hulself in kwarantyn geplaas het nadat sommige van hulle in kontak gekom het met Evangelos Marinakis, die eienaar van die Griekse sokkerklub Olympiakos. Marinakis is positief getoets vir dié virus. Die Gunners het teen Olympiakos gespeel in 'n Europa League uitklopwedstryd toe sommige van hulle gaan blad skud het met Marinakis. Mikel Arteta, Arsenal se manager, het nog kwaai uitgesien na die koppe stamp met City. Veral omdat Arteta Dinsdag gesê het hy hy sy intieme kennis, van wat agter die skerms by Manchester City gebeur, gebruik om City te klop. Arteta was voor sy aanstelling as die Gunners se sokkerbaas, Pep Guardiola (manager) se assistent by City. Arsenal het boonop vyf jaar laas 'n wedstryd teen City in die Premierliga gewen. Hy kon ook nie vir ’n beter tyd gevra het om sy ou span aan te vat nie. Die Cityzens het nog hul wonde gelek nadat Manchester United hulle Sondag met 2-0 geklop het. Arsenal se rekord teen City oor die laaste vyf jaar is 'n droewige een - In dié klubs se laaste vyf ontmoetings  het Arsenal nie minder nie as ’n allemintige 14 doele gelek en net 2 van sy eie aangeteken. 