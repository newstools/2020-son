DIE Griekse paalspringer en Olimpiese kampioen, Katerina Stefanidi, dink die organiseerders van dié vierjaarlikse multisport-skouspel, stel atlete se lewe in gevaar. Dit het aan die lig gekom dat die Internasionale Olimpiese Komitee (IOK), te midde van die corona-virus-uitbreking, nog nie ’n groot besluit wil neem oor die toekoms van hierdie jaar se Spele in Tokio, Japan, nie. Vroeg Ná ’n vergadering Dinsdag het die IOK gesê die Spele gaan voort. Dit is veronderstel om van 24 Julie tot 9 Augustus plaas te vind. Volgens die organiseerders en die IOK is dit nog te vroeg om ’n uitstel of kansellering daarvan aan te kondig. Stefanidi het hieroor gesê: “Daar is geen uitstelling, geen kansellering, maar hulle stel ons in gevaar. “Ons almal wil hê Tokio moet gebeur, maar wat is plan B? “Ons wil ingelig word oor wat die opsies is – dít het ’n groot invloed op my voorbereiding.” Stefanidi se sy wil nie risiko’s met haar gesondheid neem as daar nie eens ’n opvolgplan vir die Spele se aanbieding is nie. “Ons moet nou besluit of ons ’n risiko met ons gesondheid moet neem deur aan te hou oefen in dié omstandighede. “Die IOK plaas ons in ’n moeilike posisie. Hoe kan ons wil oefen in dié omstandighede?” vra die Griek. Opname Reuters het gister berig dat sowat 200 000 mense nou al met Covid-19 (corona-virus) besmet is en minstens 7 500 van dié mense is reeds weens dié virus dood. ’n Japannese koerant het in ’n opname aangedui dat 63% van sy lesers wil hê die Spele moet uitgestel of gekanselleer word. Net 23% wil sien dat dit nog gebeur en 14% was besluiteloos.