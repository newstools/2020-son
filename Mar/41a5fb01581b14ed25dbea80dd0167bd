DIE Auckland Blues is nie meer ’n grap in Superrugby nie. As jy dit ná hulle skoksege oor die Stormers nog nie glo nie, gaan vra die Hurricanes maar hoe dit voel om as gunsteling op die veld te draf en dan sleg tweede te kom. Die Blues is vars van ’n suksesvolle toer in Suid-Afrika en het hulle derde sege in ’n ry in dié jaar se kompetisie verseker deur die Canes met 24-15 te klop. Dis maklik om die Canes se rooi kaart en twee geel kaarte as rede vir die Blues se sege te gee. Maar gaan kyk weer na die eerste helfte om te sien wat die Blues gedoen het om die Canes kop te laat verloor. Nadat dit die Canes net twee minute gevat het vir hulle eerste drie, het die Blues die tuisspan vir meer as 30 minute lank met goeie verdediging punteloos gehou. Tyrel Lomax het toe vroeg in die tweede helfte sy span op die agtervoet geplaas toe hy sonder arms vir Stephen Perofeta geloop het. Daarna het die Canes verdien om teen die Blues te verloor. BLUES – drieë: Akira Ioane, Mark Telea, strafdrie; doelskoppe: Otere Black (2); strafdoel: Black HURRICANES – drieë: Ben Lam, Kobus van Wyk; doelskop: Jordie Barrett; strafdoel: Barrett