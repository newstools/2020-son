WANNEER daar oor manne in sewesrugby gepraat word, behoort die naam Chris Dry een van die eerstes te wees wat opduik. Dié Blitsbok-veteraan is hierdie naweek inderhaas ontbied om sy land in die Los Angeles-toernooi van die Wêreldreeks te verteenwoordig. Hy moes ter elfder ure op ’n vlug na dié Amerikaanse stad klim om die beseerde Impi Visser te vervang. En vir sy moeite is Dry met ’n plek op die wennerspodium vergoed. Dis nadat die Blitsbokke vir Fidji in ’n naelbyt-eindstryd geklop het. Dié naweek is die Blitse weer in aksie in die Vancouver-toernooi in Kanada. Die Blitse het laas jaar daar gewen en Dry sien uit daarna om nóg sukses saam met sy spanmaats te proe. Hy sê: “Dit is ’n eer om saam met die manne te speel. Dit is nooit lekker vir my om uit te mis nie – ’n mens wil saam met hulle op die veld wees. “Toe die oproep kom dat ek my by die span moes aansluit, was ek gereed om te gaan, want ons werk hard by die akademie in Stellenbosch.”