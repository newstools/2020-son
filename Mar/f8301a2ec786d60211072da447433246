DIE Filippynse boksheld Manny Pacquiao maak in Julie sy terugkeer tot die kryt nadat hy nege maande gelede in Las Vegas naelskraap met punte teen Keith Thurman gewen het. Pacquiao sê in ’n onderhoud met die Express hy klim “in die tweede of derde week van Julie” weer deur die toue. Intussen het die promotor Eddie Hearn reeds aangedui hy kyk na Saoedi-Arabië as venue en na die Amerikaner Mikey Garcia as teenstander. Pacquiao het kort nadat hy nóg ’n wêreldtitel gewen het na die Filippyne teruggekeer om sy werk as senator voort te sit. Hearn het goeie verhoudinge met Saoedi se beamptes nadat Anthony Joshua se rematch met Andy Ruiz junior in Desember ’n groot treffer was. Met die Midde-Ooste wat daarop uit is om meer groot gevegte te lok, kan Pacquiao en Garcia van groot beursgeld verseker wees. Pacquiao, wat die houer van die WBA se superweltergewigtitel is, het vroeër aangedui hy sal teen Garcia of die WBC- en IBF-kam­pioen, Errol Spence jr., wil kragte meet. Spence jr. was egter einde verlede jaar in ’n ernstige motorongeluk betrokke.