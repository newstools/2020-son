LEWENSLANK! Dít is die vonnis wat die staat vra vir Magdalene Titus, vrou van die vermoorde soldaat stafsersant Preston Titus, en haar mede-beskuldigde, die huurmoordenaar Justice Mooi. Vonnisverrigtinge in die rondgaande hooggeregshof in Oudts­hoorn is Maandag ná die argumente van die staat en verdediging tot Dinsdag uitgestel. Magdalene Titus en Mooi is in November verlede jaar aan moord en regsverydeling skuldig bevind. Hulle twee mede-beskuldigdes, Natasha Stuurman en Masithembe January, is vrygespreek. Regter Nolwazi Boqwana het bevind dat Magdalene Titus die baasbrein was agter die beplanning van haar man se moord. Sy het haar ook as ’n groot leuenaar beskryf. Titus het haar getuienis aangepas. Dit is moontlik dat sy die moordenaars toegelaat het om die huis binne te kom om haar man in die aangrensende slaapkamer te vermoor. Daar was geen teken van gedwonge toegang tot die huis nie. Een van die huurmoordenaars is nog op vrye voet. Mooi se lawyer, adv. Stoffel Prinsloo, het die hof Maandag versoek om af te wyk van die minimum voorgeskrewe vonnis van lewenslank omdat daar wel wesenlike en dwingende omstandighede bestaan. Terugbring Volgens Prinsloo is Mooi ’n eerste oortreder en is hy binne enkele minute in Port Elizabeth deur Magdalene Titus oorreed om Oudtshoorn toe te kom en haar man te vermoor. Prinsloo het toegegee dat geen vonnis die lewe van die oorledene sal terugbring nie, maar dat 25 jaar in die tronk nie ’n gepaste vonnis vir Mooi sal wees nie. Volgens hom het Mooi ’n voorbeeldige lewe gelei en kan hy dit in die gevangenis voortsit. Magdalene Titus se lawyer, Henk Carstens, het die hof ook vir ’n korter vonnis as lewenslank gevra. Sy is ook ’n eerste oortreder en hou vol dat sy nie die misdaad gepleeg het waaraan sy skuldig bevind is nie. Volgens haar dogters was sy nog altyd ’n goeie ma. Sy was as voorsitter van die SANW-vroueklub en ANC-raadslid ook baie betrokke by die gemeenskap. Oorskadu Die staatsaanklaer, adv. Christenus Van der Vijver, het in sy betoog gesê die enigste gepaste vonnis vir Titus en Mooi is lewenslange tronkstraf. Volgens Van der Vijver behoort die twee se persoonlike omstandighede nie die wreedheid van die moord te oorskadu nie.