PORT Elizabeth ervaar ’n ontsettende tekort aan water. Reën is skaars en die damme loop al hoe nader aan leeg. Wat dinge verder vererger, is die feit dat daar duisende waterlekkasies in die Metro is. Derduisende liters water gaan elke dag verlore. Dít het ’n groep jong mans en vroue genoop om iets aan die situasie te doen. Die groep I Love My NA, oftewel Northern Areas, spits hom daarop toe om dié lekkasies een vir een te herstel. Gary van Niekerk, leier van die groep, sê hulle doen hulle bes. “Ons gaan van straat na straat en kyk waar dit lek. Laas week het ons heelparty lekplekke in die Bloemendal-omgewing reggemaak. “Ons bestaan uit sowat 50 lede. Daar is verteenwoordigers in byna elke area van die Northerns. “Hulle identifiseer die lekplekke in hulle area en ons probeer om daaraan aandag te skenk.” Van Niekerk sê alles word deur vrywilligers gedoen. “Ons het ’n groep werklose loodgieters wat die werk doen. Tans het ons borgskappe en donateurs wat ons help om vir hulle iets in die hand te gee. Hulle word basies ’n toelae betaal.” Voortgaan Hy sê hy is baie dankbaar teenoor die vrywilligers en verteenwoordigers, want sonder hulle hulp sal niks moontlik wees nie Van Niekerk is ook dankbaar teenoor Bevan Brown, wat die groep se T-shirts gemaak het. “Ons sal voortgaan met die regmaak van lekke totdat die hele Northern Areas lekvry is. Ons dink net aan ons kinders en oues van dae. “Dit is ’n kopseer om deur die woonbuurte te ry en te sien hoe nat die paaie is. Dit is die begin van baie dinge wat ons graag wil doen. “Ons herstel munisipale en privaat lekke – alles gratis. “As ’n inwoner egter iets wil bydra, is dit welkom.” Die span met hulle wit T-shirts het ’n welkome gesig in die Northerns geword.