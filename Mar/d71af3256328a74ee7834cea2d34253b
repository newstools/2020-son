DIE Wes-Kaapse onderwysdepartement (WKOD) kort nog 23 skole om al die leerders te akkommodeer. Volgens Debbie Schäfer, minister van onderwys, is daar sowat 23 000 méér leerders in Wes-Kaapse skole as verlede jaar. Martha Mitchells (67), van Rocklands, Mitchells Plain, sukkel al die afgelope vier jaar om haar drie kleinkinders in ’n skool te kry. Terry Mitchells (9), Kelly Mitchells (9) en Stacey-Lee Tobin (6) het nog nooit die binnekant van ’n klaskamer gesien nie. ’n Hartseer Martha sê: “Ek weet nie meer watter kant toe nie. Elke jaar is dit dieselfde storie van die klasse is te vol en daar is nie plek nie. “My hart se begeerte is net dat hulle in ’n skool kom, want hulle opvoeding is baie belangrik. “Ek help hulle maar met skryf en lees by die huis, maar hulle hoort in ’n skool. Al hulle maatjies gaan skool en hulle moes al in gr. 3 gewees het.” Volgens Martha word sy elke keer net na ander skole in die omgewing verwys, maar dáár is ook nie plek vir haar kleinkinders nie. Schäfer sê 1 077 927 leerders is vir 2020 ingeskryf. Dit is 16 848 meer as verlede jaar. Altesaam 14 904 leerders wat vir die eerste keer geregistreer is, kom uit die Oos-Kaap. Die grootste toename in inskrywings is in die noordelike en oostelike metrogebiede. Teen 30 Januarie was daar ’n verdere 6 027 leerders wat nog nie in skole geplaas is nie. Schäfer sê voorts: “Die departement kan eenvoudig nie byhou met die aantal leerders nie en die situasie gaan waarskynlik versleg omdat ons begroting verder deur die regering gesny gaan word. Oorval “Dit is nie dat ons nie ekstra onderwysers wil aanstel of skole wil bou nie. Ons kan dit net nie sonder geld doen nie.” Verskeie skole, waaronder die Nooitgedacht Primêre Skool in Bishop Lavis, Fairmount Sekondêre Skool in Grassy Park, Weltevrede Sekondêre Skool, Hoërskool Bergrivier in Wellington en skole in Delft, is oorval. Ouers meen oorvol klasse en ’n gebrek aan onnies benadeel hulle kinders. Schäfer sê die departement sal alles in sy vermoë doen om te verseker elke leerder kry ’n plek. Bronagh Hammond, woordvoerder vir die WKOD, beweer amptenare van die distrikskantoor het verskeie kere sonder sukses probeer kontak maak met families om hulle in te lig dat hulle kinders by die Washington Drive Primêre Skool moet aanmeld.