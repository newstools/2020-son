DIE openbare beskermer, Busisiwe Mkhwebane, het die hoof van haar Vrystaatse kantoor voorlopig geskors ná hy haar kop in 'n amptelike brief geëis het. Sphelo Samuel sê in sy brief, gedateer 10 Maart, dat Mkhwebane haar foute en mislukkings moet erken en in die belang van die instelling en haar land haar bedanking moet indien. Samuel het die brief geskryf op dieselfde dag as wat 'n volbank regters van die Gautengse hooggeregshof teen haar bevind het in haar saak teen pres. Cyril Ramaphosa. Hy het die brief aan al die personeel gestuur. Samuel sê verder in sy brief dat Mkhwebane 'n toksiese omgewing geskep en vrees en intimidasie onder personeel ingeboesem het. Mkhwebane het in die skorsingsbrief gesê Samuel het 'n plig om in goeder trou teenoor sy werkgewer op te tree. Sy het bygevoeg dat Samuel se teenwoordigheid by die instelling nie in die belang van die werkgewer en sy ander werkers sal wees nie. - News24