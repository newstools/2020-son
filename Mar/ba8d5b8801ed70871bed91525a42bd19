DIE Bulle het Saterdagoggend 'n voorsprong van 17 punte weggesmyt om uiteindelik met 41-17 deur die Reds in Brisbane afgeransel te word. Die span van Pretoria het goed gelyk in die eerste 20 minute van hul eerste wedstryd op toer. Die skrumskakel Embrose Papier, vleuel Rosco Specman en die heelagter Warrick Gelant het agter die doellyn gaan kuier. Die tuisspan het egter teruggeveg om rustyd met net drie punte agter te loop. Na rustyd het die Reds egter met die wedstryd weggehardloop. Hulle het altesaam ses drieë gaan druk op pad na 'n bonuspunt-oorwinning. Die flanke Liam Wright en Lukhan Salakaia-Loto, die haker Alex Mafi, stut Taniela Tupou en plaasvervangers Isaac Lucas en Harry Hooper het almal vyfpunters aangeteken. Met die oorwinning bly die Reds derde in die Australiese konferensie. Die Bulls is vierde in die Suid-Afrikaanse konferensie en 11de algeheel. Sanzaar, die beheerliggaam van Superrugby, het intussen besluit om alle wedstryde weens die corona-virus, Covid-19, op te skort. Andy Marinos, Sanzaar se uitvoerende hoof, sê in 'n verklaring die veiligheid en welstand van die spelers en ander rolspelers is uiters belangrik.