GÉÉN spesiale behandeling vir buitelanders wat in die Kaapse middestad kamp nie. Dít was die duidelike boodskap van JP Smith, mayco-lid vir veiligheid en sekuriteit. Die Stad het vroeër ’n hooggeregshofbevel verkry om honderde van hulle uit te sit wat sedert Oktober buite die Sentrale Metodistekerk op Groentemarkplein gekamp het. Die groep hou vol hulle is vlugtelinge en eis deurgang na veiliger lande buite Afrika weens xenofobie en geweld. Maar Smith sê daar is geen bewyse van sulke voorvalle nie. Hulle kamp nou vlak by die Kaapstad-Sentraal Polisiestasie nadat die cops geweier het om hulle in hegtenis te neem toe hulle hulleself Maandag wou oorgee. Versuim Die groep minag tans die hooggeregshof, wat gelas het hulle mag nie elders in die middestad plak nie. Smith sê die hooggeregshof sal moet beslis oor die rol van die SAPD en die departement van binnelandse sake. Volgens hom het dié twee versuim om hulle pligte in die saak na te kom. “Dit gaan nie oor 200 vlugtelinge nie, maar oor die duisende ander in die stad – meer as 160 000 asielsoekers en vlugtelinge. “Die Stad se benadering is nie een van xenofobie nie.” Hy sê die land se immigrasiewette maak nie voorsiening vir deportasie van buitelanders nie, al het hulle die wet oortree. Intussen berig SABC News dat die voorsitter van die parlementêre portefeuljekomitee oor binnelandse sake, Bongani Bongo, wél sê die buitelanders moet gedeporteer word.