KREEFSTERTE en perlemoen. Sodra mense die naam van dié lekkernye hoor, dink hulle twee dinge: Wie kan dit vir my in die hande kry? Of: Wie maak die potjie? Ongelukkig sal diegene wat dié vrae stel, ’n bietjie teleurgesteld wees as hulle hoor dat een die koppellyne Vrydag deur die metropolisie gearresteer is. Lede van die Stad Kaapstad se mariene eenheid het ’n tip-off gekry oor ’n moontlike gesmokkel met dié lekkernye. Gasbranders Die cops het uitgegaan om ondersoek in te stel. By hulle aankoms het die bloues in die Schaapkraal-omgewing in Philippi afgekom op ’n perlie-droogfasiliteit. Daar het hulle 428 perlemoen, 5 425 kreefsterte, 18 gasbranders, droograkke en ander toerusting gekonfiskeer. Vier verdagtes – twee mans en twee vroue – is gearresteer en sal binnekort in die hof verskyn.