ERNIE Els het Sondag die Hoag Classic gewen. Dis sy eerste PGA-toernooi in die reeks, berig AP. Els het voëltjies op die 15de en 18de putjie aangeteken om die toernooi op die Newport Beach-gholfbaan met twee houe te wen. Dit was die derde PGA Tour Champions-reeks vir seniors waarin die 50-jarige Suid-Afrikaanse Hall of Famer gespeel het. Els het die derde en laaste dag met 67 houe afgesluit. Dis vier houe onder baansyfer. Els het 197 houe oor die drie dae geslaan om met 16 houe onder baansyfer te eindig. Ongemaklik Hy het 66 houe op dag 1 geslaan en Saterdag 64. ‘Dit was baie tight,” verduidelik Els. “Ek het ’n bietjie ongemaklik gevoel op die setperke. “Ek het nie daai vry, vloeiende gevoel gehad nie. “Ek moes hard werk daarvoor en dis ’n lekker ding om hard te werk vir iets. “ ’n Mens wil nie hê iets moet in jou skoot val nie. “Ek is bly die eerste een is verby en dat ons nou kan aanbeweeg, want dit word gemakliker hierna.” Els het laas maand ’n playoff in die Champion­ship in Hawaii verloor, maar hy was laas week medewenner in die Cologuard Classic in Arizona.