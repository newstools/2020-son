TWEE mans wat in April 2017 op ’n ongelukstoneel vir die vervoer van Mandrax-tablette gearresteer is, is laas week in Humansdorp se landdroshof gevonnis. Hulle is elk ag jaar tronkstraf opgelê. Sers. Majola Nkohli, polisiewoordvoerder, sê Ibrahim Nkurunziza (45), Gadusi Matangalo (30) en twee vroue-passasiers het in ’n Honda Ballade op die N2 naby Jeffreysbaai gery. Pakkie Die bestuurder van die Honda het toe beheer oor die motor verloor en die voertuig het die pad verlaat. Hy sê ’n wakker verkeers­beampte op die toneel het gesien hoe Nkurunziza ’n verdagte pakkie uit die Honda haal en dit plaas in die kattebak van ’n ander voertuig – ’n Opel Corsa – wat by die toneel opgedaag het. Die polisie is daaroor ingelig en die motors is deursoek. Volgens Nkohli is altesame 1 032 Mandrax-tablette met ’n straatwaarde van sowat R62 000 gekonfiskeer. Handel Die tablette is in plastieksakke in die Corsa gevind. Vyf verdagtes is toe in hegtenis geneem vir die handel in dwelms. Ná ’n ondersoek is twee van die vyf verdagtes met die saak verbind. Dit het gelei tot ’n skuldigbevinding in November verlede jaar. Nkohli sê die ander drie verdagtes kon nie met die misdaad verbind word nie en is vrygespreek.