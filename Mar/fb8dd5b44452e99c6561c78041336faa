MANCHESTER United jag sy eerste double in 10 jaar oor sy nemesis, Manchester City. Sir Alex Ferguson is die laaste bestuurder wat die Red Devils in die 2009-’10-seisoen na ’n Premier League double gelei het. En voor Ferguson was die laaste Red Devils-bestuurder wat ’n dubbeldoor oor City kon behaal Dave Sexton in die seisoen van 1978-’79. Dalk is dié vooruitsig nie hierdie seisoen buite United se bereik nie, veral met United wat onoorwonne is in sy vorige nege wedstryde in alle kompetisies. Intussen is City dié seisoen nie net sy liga-titel kwyt nie, hy het ook maar warm en koud geblaas, wat bewys dat hy wel gestuit kan word. United se bestuurder, Ole Gunnar Solskjær, het reeds die Ligbloues met 2-1 in die Etihad gepootjie en sal vandag op Old Trafford tuisvoordeel uit sy Theatre of Dreams wil trek. Daar is egter ook iets vir City om na uit te sien in die 182ste derby tussen hierdie Engelse reuse. ’n Oorwinning sal hom die eerste span in onlangse tye maak wat vier seges in ’n ry op Old Trafford behaal. Dít volg nadat City laas tussen 1968 en 1972 ’n reeks van vyf agtereenvolgende oorwinnings behaal het. Onlangse resultate dui daarop dat die wegkant die gunsteling is. Die besoekende span in die Manchester-derby het ses van die laaste sewe byeenkomste gewen – met die uitsondering ’n tuisoorwinning met 3-1 vir City in November 2018. City is bekend vir sy goeie peil in hierdie stadium van die seisoen en Pep Guardiola is nog nooit in Maart gebeat nie. Guardiola hou duidelik daarvan om in Maart Premier League-wedstryde te speel soos dit uit sy rekord blyk.