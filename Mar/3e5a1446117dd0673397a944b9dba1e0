DIE ANC in die Stad Kaapstad sê die Stad sal ’n fout maak as hy Metrorail se elektrisiteit afskakel. Dit kom nadat die Stad besluit het om sy kragverskaffing aan Metrorail af te sny nadat sy moedermaatskappy, die Passasierspooragentskap van Suid-Afrika (Prasa), versuim het om sy munisipale skuld te betaal. Son het vroeër berig Prasa skuld die Stad R114 miljoen, waarvan R98 miljoen agterstallig is. Ian Neilson, die adjunkburgemeester van Kaapstad, het gesê die afsny van elektrisiteit sal net kantore en klein treinstasies raak en nie die bedryf van treine nie. Die voorsitter van die portefeuljekomitee oor vervoer, Angus McKenzie (DA), sê hy ondersteun Neilson se besluit om die krag af te sny. ’n ANC-raadslid, Dee Badela, sê egter die Stad sal ’n “baie groot fout begaan” as hy voortgaan om Metrorail se ligte af te switch. Badela sê: “Ek is bewus van die feit dat Prasa ons as die Stad skuld en daar is tans ook geen betalings­reëlings getref waarvan ek weet nie. “As die Stad streng wil wees, is die besluit om Metro­rail se krag af te sit nie ’n goeie besluit nie. “As die krag afgesit word, gaan dit die pendelaars negatief raak wat klaar onder druk is weens die lang vertragings op treinstasies. “Jy moet ook onthou dat die besige sentrale lyn steeds buite werking is en die MyCiTi-busdiens wat daardie area moet bedien­, is ook nog nie weer ingestel nie. “Daar móét ’n ander manier wees om dié uitdaging aan te pak. “Ek persoonlik support nie dié besluit nie.”