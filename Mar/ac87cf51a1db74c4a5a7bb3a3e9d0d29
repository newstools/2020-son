SOKKERKLUBS in die Engelse Premierliga hou Donderdag ’n noodvergadering om ’n besluit te neem oor die oorblywende wedstryde van die 2019-’20-seisoen. Sky Sports berig daar is nóg klubs wat glo as die EPL op 4 April hervat kan word, sal daar genoeg tyd wees om dit af te handel. Die beheerliggaam van die grootste sokkerliga in die wêreld, die FA, het besluit om ál gister en vandag se wedstryde tot en met die eerste naweek volgende maand uit te stel. Dis weens die voortslepende uitbreking van die corona-virus oor die wêreld heen. Engeland en veral Engelse sokker is deur Covid-19 getref, met Arsenal se manager, Mikel Arteta, en Chelsea se speler Callum Hud­son-Odoi, by wie dit gediagnoseer is. Klubs se spelers en bestuur is ook gevra om hulleself te isoleer vir ’n tydperk van sewe dae. Uefa, sokker se beheerliggaam in Europa, vergader Dinsdag. Klubs in Engeland wag vir meer inligting uit dié vergadering, om sake dan Donderdag te bespreek. Sky Sports berig egter ook dat daar sommige klubs is wat dink dit is meer realisties vir die EPL om gestop te word en klubs om dan vir volgende seisoen se kompetisie voor te berei. Daar word omtrent bespiegel oor die feit dat die EPL volgende seisoen dalk uit 22 spanne kan bestaan. Dit beteken dat geen span uit dié seisoen se kompetisie gerelegeer sal word nie en die spanne wat tans eerste en tweede in die Championship (Engeland se Eerste Liga) is, promosie sal kry. Daar is volgens ’n anonieme bron ’n 75%-kans dat die EPL nie voltooi sal word nie. Karren Brady, West Ham United se ondervoorsitter, sê die huidige seisoen moet geskrap en niemand as kampioen gekroon word nie. Natuurlik glad nie goeie nuus vir Liverpool nie, wat met ’n voorsprong van 25 punte spog en so te sê reeds die titel gewen het.