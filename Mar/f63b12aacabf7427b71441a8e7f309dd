SY HET al vergeet dat sy vir daai job aansoek gedoen het. Dit was immers vyf jaar gelede ... Gadija Muller (49) van Bonteheuwel het destyds vir ’n job in die Wes-Kaapse regering se vervoerdepartement aansoek gedoen. Maar daai employment- wiele het verskriklik stadig gerol. So stadig dat Muller nóú eers – ná vyf volle jaar – terugvoer oor haar aansoek gekry het! Muller vertel nog hoe sy in 2014 haar matriek gaan oordoen het sodat sy vir dié job kon aansoek doen. “Almal weet mos jy makeer matriek om vir die government te werk. Ek het dit gaan doen en onmiddellik aansoek gedoen vir administratiewe beampte in die vervoerdepartement. “Ek was opgewonde, want ek het die experience gehad en destyds was my matriek mos ’n bonus.” Muller sê soos die tyd aangegaan het, het haar geesdrif oor die moontlike job ook stoom verloor. Sy het al amper daarvan vergeet. Toe kry sy Dinsdag net ná middernag ’n e-pos van die Wes-Kaapse regering. Dit was die e-pos waarop sy so lank gewag het, maar dit het met slegte nuus gekom. “Skielik sien ek past twaalf die nag het ek ’n e-pos oor dié pos. Bloeddruk “Ek het gedog wat gaan aan oor ek al vyf jaar gelede aansoek gedoen en niks gehoor het nie.” Maar die deftige automated reply het haar heel amptelik in kennis gestel dat sy onsuksesvol was. Dit het sommer in die ounag Muller se bloeddruk opgejaag. Nie omdat sy nie die job gekry het nie, maar oor sy aan die jeug gedink het wat deur dieselfde gaan. “Ek verstaan nou hoekom hulle so moed opgee. Hulle gaan deur soveel moeite om vir ’n werk aansoek te doen, dan vat die regering so lank om terug te kom. “Wat kan die regering nie verstaan nie? Hulle is besig om ons jeug se moed te breek.” Sy voeg by dat sy ook teleurgesteld is in die proses omdat dit die regering is en nie ’n private maatskappy nie. “Jy kan nie eens op jou aansoek opcheck nie, want hulle sê die e-posadres is ’n automatic stelsel. “Maar om vyf donnerse jaar te wag vir ’n ‘nee’? Dis mos te lank!” Muller het ’n tip vir die regering: “Wees oppit! Volg prosedure en stick by dit. “As jy weet dat daar klaar iemand vir die pos is, laat weet dié wat alreeds aansoek gedoen het. “Hou op mense, veral die jeug, se tyd mors. Hulle maak die moeite en julle kan ook.” Ntomboxolo Makoba-Somdaka, ’n woordvoerder van die Wes-Kaapse departement van vervoer, sê die departement sal die voorval ondersoek en ’n formele antwoord gee wanneer die ondersoek klaar is.