DIE Oos-Kaapse Super14-kampioen, Progress, se men’s breakfast gaan weens die corona-virus moontlik ook nou uitgestel word. Progress beoog om volgende Dinsdag ’n men’s break­fast te hou. Die gewese Springbok-afrigter Allister “Toetie” Coetzee is die gasspreker. Die breakfast is in die Volkswagen PeoplePavilion in Uitenhage. ’n Afrigtingskliniek sal daarna op die VW Sportterrein aangebied word. Progress het gister gesê hy is nou onseker daaroor of hy moet voortgaan met die breakfast en kliniek. Dis omdat byeenkomste van meer as 100 mense verbied word weens die corona-virus. Progress se breier, Eric Toring, sê: “Ons kyk steeds wat ons kan doen, maar op die oomblik is daar baie onsekerheid oor die breakfast en kliniek.” Volgens Toring sien almal by die klub uit na die breakfast, maar hulle verstaan dat dinge dalk nie sal gebeur nie. Hy sê: “Ons sal wel bevestig presies wat gebeur met die breakfast.” Enige belangstellendes kan Progress se bestuur kontak vir meer inligting. Progress het natuurlik baie om te vier nadat hy in Oos-Londen sy eerste Super14-titel verower het.