DIE see het al baie gevat en te min terug gegee. Só voel Zhaundre Brink (21), die niggie van ’n vermiste visserman van Houtbaai. En die name van vissermanne wat al vir jare as vermis aangemeld is, hang soos ’n donker wolk oor die kruin van Hangberg. Hulle name is laas week een vir een uitgeroep tydens ’n seremonie in die Houtbaai-hawe. Dit is asof die berge probeer antwoord gee het. Elke naam wat uitgeroep is, het weerklink soos ’n brander wat teen ’n rots slaan. Dit het geklink asof elke vermiste persoon self hulle naam herhaal het, so kliphard was die eggo! “Brenteano, Maurice, Ganief, Durick, Rasta, Danny Boy...” Dít is maar net ’n paar van die name van vermiste vissermanne wat oor die water uitgeroep is asof om te vra: “Waar is julle? Kom tog huis toe.” Maar in werklikheid was dit die stem van ’n lid van ’n Khoisan-groep wat met die see en die berge gepraat het. Die groep het laas week die gemeenskap met ’n spesiale seremonie bymekaar gebring. Daar het hulle gebid en mekaar ondersteun deur dié moeilike tyd. Drie van die name wat uitgeroep is, Brenteano Brink, Maurice Adams en Moegamat Ganief Rasdien, was in ’n groep van 13 vissermanne wie se boot omgeslaan het weens sterk winde en branders. Die drie manne van Hangberg is sedert Woensdag 26 Februarie soek, so ook drie ander vissermanne wat saam met hulle was. Tot dusver is nie een van die ses gevind nie. Maar die families en vriende het hoop dat die see hulle sal terug gee. Vir hulle is die heel belangrikste om closure te kry. Dit is nog baie moeilik vir hulle om te verstaan hoekom hulle geliefdes, wat net ’n stukkie brood op die tafel wou sit, só moes verdwyn. “Ons is hier gebore. Hoekom moet ons vra vir ’n stukkie vis? “Daai manne het uitgegaan vir ’n stukkie brood ...” Só het Fadwah Vardien van Hangberg in Houtbaai met ’n swaar hart en ’n knop in haar keel laas week aan haar gemeenskap gesê. “Hoekom moet ons Eerste Nasie vra? Ons word poach­ers genoem, maar steel wat regtelik ons s’n is,” sê sy. Vardien het tydens die seremonie dié vrae gestel aan haar gemeenskap en enige iemand wat haar kon hoor. Maar vir die afgelope twee weke het die see nog nie antwoord gegee nie. Dit is ’n wag-spel wat talle families en vriende in die gemeenskap al baie kere ervaar het. En die seer gaan nooit weg nie. Die verlange na hulle geliefdes wat gaan visvang het om kos op die tafel te sit, is ’n wond wat nooit genees nie. Ná die seremonie het die families en vriende op vier bote die see in gevaar om blomme te gaan strooi waar hule geliefdes laas was. Brink is die niggie van die 17-jarige Brenteano, die jongste van die vermiste vissermanne. Sy is een van dié wat saam gegaan het om blomme te strooi. “Dit was ’n warm dag, maar toe ons daar kom op die plek waar hulle laas lewend gesien is, het ek die water in my hande opgeskep en ’n soorte kalmte het oor my hart gekom. “Die see vat baie en hy gee min. Ons kan net hoop dat hy hulle terug sal gee aan ons. Dis nie maklik om te aanvaar dat jy dalk nie weer jou geliefdes gaan sien nie, maar ons hoop is nog hier,” sê Brink.