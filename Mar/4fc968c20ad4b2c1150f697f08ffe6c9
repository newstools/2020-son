DIE Southern Kings het Sondag in die Nelson Mandelabaai Stadion hard geveg, maar het steeds met 19-29 teen Connacht vasgeval. Dit is nou die Kings se 12de nederlaag in 13 wedstryde. Connacht het soos naellopers weggespring. Die flank Colby Fainga’a en heelagter, Tiernan O’Halloran, het ná net ses minute gaan druk. Die losskakel Jack Carty het albei drieë verdoel om die Ierse span ’n voorsprong van 14-0 te gee. Dit het gelyk asof die Kings weer ’n moeilike dag sou beleef, maar Connacht het twee spelers verloor. Die plaasvervanger Peter Robb het ’n rooi kaart ontvang en die senter Kyle Godwin het net ná Robb ’n geel kaart gekry. Dit het die Kings toegelaat om terug te kap met die skrumskakel, Stefan Ungerer, en die vleuel Erich Cronjé wat ook kort ná mekaar gedruk het. Siya Masuku, die Kings-losskakel, het dit ook verdoel om die telling 14-14 gelyk te trek. Hoewel dit goed gelyk het vir die Kings, het dinge weer skeefgeloop. Carty het net voor rustyd ’n strafskop oorgesit om stadig maar seker onder die Kings uit te trek. Swak dissipline het die Kings weer duur te staan gekom in die tweede helfte. Hoewel Cronjé sy tweede drie in die tweede helfte aangeteken het, is Ruaan Lerm kort daarna van die veld nadat hy ’n geel kaart ontvang het. Dis verder vererger met ’n strafdrie. Die Kings het toe hard probeer, maar kon nie ’n pad terugvind in die wedstryd nie. Puntemakers: CONNACHT – drieë: Colby Fainga’a, Tiernan O’Halloran, Jack Carty, strafdrie; doelskoppe: Carty (2); strafskop: Carty. KINGS – drieë: Stefan Ungerer, Erich Cronjé (2); doelskoppe: Siya Masuku (2)