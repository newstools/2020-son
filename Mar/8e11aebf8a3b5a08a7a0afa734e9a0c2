DAAR was meer as net revived vriendskappe, nostalgie en goeie herinneringe op Cape­ Town Spurs se viering van sy 50ste bestaansjaar – ’n “sluimerende reus” is ook wakker gemaak. Die feestelikheid wat laas Vrydag in die Athlone-saal aangebied is, is moontlik gemaak deur die Western Cape Soccer Legends. Talle van die Legends is van Spurs se oorspronklike spelers. Hier word veral verwys na die era van 1971 tot 1979. Daar behoorlik geskimp om Spurs weer uit die ashoop te laat opstaan. Ajax Cape Town se uitvoerende direkteur, Ari Efstathiou, het aan dié versoek voldoen deur te sê: “Dit het tyd geword om die sleeping giant wakker te maak.” Hierdie woorde het soos musiek in die ore geklink van Spurs se bittereinders en getroues. Efstathiou, wat ook die regte vir Spurs besit, het gesê dit is duidelik dat Spurs ’n familie-klub was wat in ’n uiters donker tyd in die land se geskiedenis ’n groot rol in baie mense se lewe gespeel het. “Daar is baie geskiedenis hier wat ons nie verlore moet laat gaan nie,” het Efstathiou bygevoeg. Wat die gasspreker en die president van die Suid-Afrikaanse Sokkervereniging (Safa), Danny Jordaan, betref, was dit geval van eerder laat as nooit. Jordaan was meer as drie ure laat weens ’n vertraging van sy vlug. Tog moet die baas van sokker in die land geloof word vir sy toewyding en respek vir Spurs se celebrations. Nadat Jordaan om verskoning gevra het, het hy weggetrek om die probleme met sokker op die vasteland uit te lig. Jordaan het Europa gebruik as ’n maatstaf van hoe sokkerwedstryde gedek behoort te word en ook verwys na die rol wat die uitsaaiers moet speel. “Ons het nie ’n enkele uitsaaier wat die hele kontinent dek nie. “Daar is geen uitsaaier op die Afrika-kontinent wat net op Afrika-sokker fokus nie,” wys Jordaan uit. “So, wanneer jy vir Cape Town Spurs speel, is jou wedstryde nêrens sigbaar nie en niemand ken jou nie. “Ons moes mense deur word of mouth gewild maak. Mense soos Bernard Hartze, want daar was niks nie. “Dis steeds dieselfde storie. Kyk na die groot klubs in Europa. Almal ken van nr. 1 tot nr. 12, plus die reserwes van Liverpool. “Wie ken die spelers van TP Mazembe, Al Ahly of Zamalek? “Hoekom nie?” vra die 68-jarige Jordaan. “Want daar is geen kontinent-wye dekking van ons sokker nie. En ons besing die lof van SuperSport ...” Jordaan belowe Safa sal seker­ maak die legendes word bygestaan met talle inisiatiewe en skoolprojekte. “Moenie julle bydrae tot sokker onderskat nie,” laat Jordaan hoor. “Ons wil julle betrek en bemagtig deur vir julle afrigterskursusse en kwalifikasies te kry. Ek wil hê julle moet terugkom, want ons is trots op julle. “Baie van julle sou lag-lag by die Bafana Bafana-groep kon instap. “Ek sou dit gelike het om ’n speler soos Hartze in die SA span te hê ... Ons sou oor en oor kon kwalifiseer vir die Wêreldbekertoernooi,” aldus Jordaan.