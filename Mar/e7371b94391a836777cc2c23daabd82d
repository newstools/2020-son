DIE Proteas se voorslag-bouler gaan vir 'n ruk lank langs die krieketveld wees. Hy het hom weens 'n besering aan die eendag-reeks teen Australië onttrek. Die 24-jarige snelbouler het sy lies in die T20-reeks sodanig beseer dat hy vir vier weke buite aksie sal wees. Hy sal dus nie net die reeks teen die Aussies misloop nie, maar ook Suid-Afrika se toer na Indië. Die Proteas pak Virat Kohli se span in drie eendag-wedstryde tussen 12 en 18 Maart. Die Proteas se spandokter, dr. Shuaib Manjra, sê: “Kagiso het ’n liesbesering in die T20-reeks teen Australië opgedoen. “Hy’s deur die mediese span ondersoek en het ’n MRI-skandering ondergaan. “Die besering beteken hy’s vier weke buite aksie en is dus uit vir die reekse teen Australië en Indië.” Geen plaasvervanger is in Rabada­ se plek aangewys nie.