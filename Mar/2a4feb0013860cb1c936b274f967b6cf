PEP Guardiola, manager van Manchester City, het sy hart opgemaak en €1 miljoen (R18,8 miljoen) geskenk om die verspreiding van die corona-virus in Spanje te beveg. Guardiola is tans by sy huis in Barcelona. Hy werk die laaste paar dae met sy prokureurs saam om uit te pluis op watter manier die geld die beste gebruik kan word. Dit gaan na ’n veldtog wat begin is deur die Mediese Kollege van Barce­lona en die Angel Soler Daniel-stigting. Ergste Spanje is een van die Europese lande wat die ergste geraak word deur die corona-uitbreking. Amptelike syfers het Dinsdag getoon 3 445 mense in die land het reeds daaraan gesterf. Ongeveer 48 000 is besmet. Die geld sal gebruik word om mediese toerusting en beskermende materiaal te koop vir die personeel wat betrokke is by die behandeling van diegene wat in die hospitaal opgeneem word. Die Katalaanse streek is een van die gebiede in Spanje met die hoogste konsentrasie gevalle. Bygedra Die Argentyn Lionel Messi en die Portugees Cristiano Ronaldo het albei vandeesweek €1 miljoen bygedra tot veldtogte teen die virus. –AP