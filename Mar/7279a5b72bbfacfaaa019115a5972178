SISANDA Magala het ses paaltjies geneem en Matthew Breetzke het ’n 50-tal gemoker. Dit het bygedra daartoe dat die Warriors die Cape Cobras Saterdag op Buffalo Park in Oos-Londen met ag paaltjies geklop het. Dié uitslag verseker die Warriors se plek in die halfeindstryd van die eendag­reeks, berig supersport.com. Die Warriors was gelukkig om net 189 vir ’n oorwinning te jag. Dis nadat Magala 6/24 geëis het – die beste syfers van sy loopbaan – en Breetzke ’n onoorwonne 80 aangeteken het. Die span het die oorwinning behaal met 94 balle oor. Die oorwinning het die Warriors ’n derde plek in die halfeindronde verseker. Die Cobras het laaste in die reeks geëindig. Die Warriors kom Woensdag in die halfeindronde teen die Lions te staan. Die Dolphins pak die Titans of die Knights Dinsdag in die ander een. Die Cobras se totaal was nie naby genoeg nie. Die War­riors het goed begin met 70 lopies om die eerste paaltjie tussen Eddie Moore (40) en Breetzke in slegs 12 boulbeurte. Moore se lopies het van net 42 balle gekom voordat Dane Paterson hom ontslaan het. Breetzke en Sine­themba Qe­shile (35) het toe 60 om die tweede paaltjie bygevoeg. Marco Marais het daarna ingekom en 31 aangeteken om die bonuspunt-oorwinning te verseker. Breetzke het 84 aflewerings getrotseer en 12 viere geslaan in die vierde half century vir sy franchise.