DIÉ is nou een against-all-odds-storie wat ek voel ek móét deel. Want daar is te veel van ons jong kinders wat die lewe so vir granted vat en verwag dat alles vanselfsprekend in hulle skoot moet val. ’n Baie goeie vriend van my, Frank Gxagxisa (41), is ’n polisiebeampte verbonde aan die spoorwegpolisie op die Kaapse hoofstasie. Hy kom van ’n klein village genaamd Ngqeleni in die voormalige Transkei. Ek en hy gesels eendag juis oor hoe gemaklik ons kinders vandag grootraak. Dís toe hy besluit om sy grootwordjare met my te deel … “Ek is die oudste van ses kinders,” begin hy sy storie. “My pa het in Rustenburg in die myne gewerk en so een keer ’n jaar huis toe gekom. “Hy het nie eintlik veel vir sy gesin omgegee nie. Die bietjie geld wat hy soms huis toe gestuur het, was nie genoeg vir ons om van te leef nie. “My ma het maar groente in ’n tuintjie gekweek om ons honger mae te help vul.” Wat Frank my toe hierna vertel, het my tot in my siel geruk … Hy vertel: “Ek was in standerd 9 en het geen skoolklere gehad nie en my skoolskoene was verslete. “My ma stuur my toe met ’n taxi na Rustenburg om geld by my pa te gaan vra. “Toe ek daar kom, behandel hy my soos ’n stuk gemors. Toe ek hom vir geld vra vir skoolklere en skoene, toe beledig hy my en stuur my terug huis toe sonder geld. “Ek het toe nog nie besef hoe pynlik dit was nie, totdat ek by die huis kom en my ma in trane uitbars toe ek haar die nuus meedeel.” Frank vertel verder hy moes toe maar van sy varke en bokke verkoop wat hy aangehou het om vir die gesin vleis te verskaf, want hy wou sy skoolloopbaan klaarmaak en ’n sukses van sy lewe maak. Toe hy uiteindelik in 2000 matriek slaag, het sy pa nie eens gedeel in sy vreugde nie. Frank het toe in 2004 by die polisie aangesluit en is vandag een van die mees gedissiplineerde lede. Hy sien tans om na sy twee jongste sustertjies sodat hulle darem die skool kan klaarmaak, want hy wil nie hê dat hulle moet deurmaak wat hy deurgemaak het nie. Hy sluit toe af met: “Vandag het ek my pa vergewe vir wat hy aan my en ons gesin gedoen het. “God sit daardie challenges op jou pad om jou sterker te maak. En dít het van my ’n beter mens gemaak.”