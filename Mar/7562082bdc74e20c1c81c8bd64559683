DIE internasionale beheerliggaam, Wêreldrugby, het aangekondig dat die vroue-sewestoernooi die HSBC World Rugby Sevens Challenger-reeks, uitgestel is weens die corona-virus, Covid-19 Die toernooi sou op 28 en 29 Maart in Stellenbosch plaasvind. In ‘n verklaring van Wêreldrugby het die organiseerder gesê: “Die gesondheid en veiligheid van die deelnemende spanne, toernooipersoneel en toeskouers is ons hoogste prioriteit. "Hierdie proaktiewe besluit is geneem om die wêreldwye rugbygemeenskap en publiek te beskerm en is geneem op grond van die Wêreldgesondheidsorganisasie en relevante openbare owerhede se reis- en gesondheidsriglyne. Die besluit word ten volle ondersteun deur belanghebbendes, insluitende vakbonde en kommersiële vennote. “Verdere besonderhede oor die herskedulering van die Stellenbosch vroue HSBC World Rugby Challenger-reeks sal mettertyd gekommunikeer word.” Die Universiteit Stellenbosch (US) se bedryfshoof, prof. Stan du Plessis, sê die universiteit het begrip vir die besluit om die toernooi uit te stel en ondersteun dit. Die US sal saam met Wêreldrugby werk om ‘n alternatiewe datum te vind wanneer die omstandighede beter geskik sal wees om so ‘n toernooi aan te bied.