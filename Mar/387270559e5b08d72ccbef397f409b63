AL WAT die seun wou doen, was om ’n vrou te beskerm toe haar berk haar wou steek – maar toe word hy self doodgelem. Die gemeenskap van Steenberg is in rou nadat Jacy-Lee Martin (15) sinloos doodgesteek is. Jacy-Lee, ’n kranige sokkerspeler, het ’n blink toekoms voor hom gehad en was die oogappel van baie in sy gemeenskap. Op Facebook word daar gepraat oor hoe hy onlangs aan ’n optog teen geweld teen vroue en kinders deelgeneem het. Jacy-Lee se ma, Natalie Martin, is stukkend oor haar seun. Sy beskryf hom as haar rots en die een wat haar die krag gegee het om aan te gaan. Natalie, ’n eks-dwelmverslaafde, sê hý was die rede waarom sy haar lewe verander het. Hieroor sê sy: “Hy was omtrent 11 toe ek vir rehabilitasie gegaan het. “Hy het my elke liewe dag bygestaan en ondersteun. “Hy was my alles.” Sy het bevestig haar seun is doodgesteek toe hy probeer keer toe ’n ou sy girlfriend wou steek. Marissa Douwrie het in ’n hartroerende inskrywing op Facebook geskryf hoe sy Martin mis. Haar inskrywing lees: “Terwyl ek en Adrian besig was om kos te kook, het dit by my opgekom dat ek en Jacy-Lee se ma hom nooit weer sal sien nie. “Nooit weer sal sy haar seun kan vashou nie. Nooit weer sal hulle in mekaar se suksesse kan deel nie. “Vir iemand wat vir ’n kort tydperk deel van Jacy se lewe was as sy jeugleier, is my hart gebroke. “Jacy-Lee Martin, ek sal jou nooit vergeet nie.” Rachel van der Westhuizen het ook op Facebook geskryf hoe Martin ’n hero gesterf het. “Hy het probeer om ’n vrou te red. “Mag sy familie deur God getroos word gedurende hierdie tydperk van hartseer.”