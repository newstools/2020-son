DIE besluit van Sikhu­mbuzo Notshe, kook­water agsteman van die Sharks, om Kaapstad vroeër vanjaar vir Durban te verruil, was die beste doepa vir ’n loopbaan wat by die Storm­ers gestagneer het. Die 26-jarige Notshe speel vanjaar die beste rugby van sy loopbaan. Hy is waarskynlik die voorste agsteman in die Superrugby-kompetisie. John Dobson, afrigter van die Stormers, sê die besluit om Notshe te laat gaan, is nie ligtelik geneem nie. “Hy is ’n baie goeie vriend van my. Ek bedoel dit opreg, hy is ’n huisvriend van my. Hy het na my huis gekom en gesê hy wil waai. “Ons het oor ’n bier gesels en bladgeskud. Hy het ’n handvol Springbok caps. Om vir die Bokke te speel, moet jy in Superrugby (by jou franchise) in die beginspan wees. “Ons wou vanjaar met (Siya) Kolisi op agsteman eksperimenteer. Ons het vir Trokkie (Juarno Augustus), wat ’n junior wêreldspeler van die jaar was, en vir Jaco Coetzee. Dit sou onverantwoordelik van my wees om hom op grond van sy spelpeil in 2019 ’n plek in ons beginspan te belowe. “Dit was vreemd om hom die naweek teen die Jaguares te sien druk, op te spring en dan onthou jy: ‘Gits, ons speel Saterdag teen hom.’ “Dis maklik om te sê ek is spyt (dat ek hom laat gaan het), maar op daai tydstip was dit die beste ding vir Notshe.” Dobson hoop sy vriend saai nie Saterdag op Kings Park weer verwoesting nie. “Ek gaan gemengde gevoelens hê, want ek wou lank­al hê hy moet ’n deurbraak maak. Ek is baie bly vir sy part, maar hopelik gaan dit Saterdag nie te goed met hom nie,” het hy met ’n ondeunde glimlag gesê. Augustus (22) sal Saterdag beslis wil toon dat die Kapenaars Notshe nie te veel mis nie. Hy lyk weer lus vir rugby nadat beserings hom die afgelope twee jaar lamgelê het. Hy kan vernietigend wees met die bal in die hand. Sy voorliefde vir drieë druk gee hom boonop ’n goeie aanvoeling vir die spel. Sy tweestryd met Notshe gaan Saterdag een van die hoogtepunte wees.