ONNIES is moerig oor die Wes-Kaapse onderwysdepartement (WKOD) se besluit om hulle twee dae langer as leerders by die skool te hou. Dit volg nadat pres. Cyril Ramaphosa Sondag ’n nasionale ramp afgekondig het. Hy het bygevoeg die skole moet vroeër sluit. Ramaphosa het gesê skole moet sluit oor daar nie meer as 100 mense byeen mag wees nie. Die skole sluit vandag. Bekommerd Luidens ’n brief van die WKOD se superintendent-generaal, Brian Schreuder, sal die laaste dag vir onnies en ander skoolpersoneellede eers Vrydag wees. ’n Onnie wat anoniem wil bly, sê hy en sy kollegas is bekommerd oor hulle veiligheid. “Hoekom moet ons nog twee dae ná Woensdag vertoef? Die president het dan ’n beslissing gemaak,” sê hy. “Wat van ons veiligheid? Ons het geen maskers, handskoene of hand sanitiser gekry nie. “Die president is die hoogste gesag in die land, maar die WKOD wil nie sy samewerking gee nie.” Minagting André de Bruyn, Wes-Kaapse sekretaris van die Educators’ Union of South Africa (Eusa), sê die WKOD is arrogant oor die situasie. De Bruyn sê: “Die WKOD slaan nie ag op onnies se veiligheid nie en toon min­agting vir die president.” ’n WKOD-woordvoerder, Kerry Mauchline, bevestig Woensdag is die laaste dag vir leerders en onnies maak Vrydag klaar. Volgens haar het die na­sionale minister van basiese onderwys, Angie Mot­shekga, dié besluit gemaak en dit Maandag aan alle provinsiale ministers gekommunikeer.