NOG ’n krisis het ’n Namakwalandse hoërskool getref. Die Kamiesberg Plaaslike Munisipaliteit (KPM) het Maandag die Hoërskool Garies se krag afgesny weens ’n elektrisiteitsrekening van sowat R900 000. Voor dit was daar ’n water­tekort en swak bouwerk deur ’n kontrakteur by die skool se koshuise. ’n Ouers en gemeenskapsleier, Petro Willems, sê die LUR en sy Noord-Kaapse onderwysdepartement het hulle lelik in die steek gelaat. “Die kragtoevoer is nog af, wat beteken die skool sal nog vir ’n onbepaalde tyd gesluit bly. “Die (sowat 250) leerders is nou by die huis sonder enige onderrig.” Voetslaan Volgens Willems kan die munisipaliteit ook ander departemente se krag weens skuld afsny. Baie leerders kom uit arm huishoudings en die koshuis is die beste plek om hulle te huisves. Ouers moes dié leerders gaan haal. Ander moes noodgedwonge in die hitte voetslaan. Volgens Veronica van Dyk (DA- LP: Namakwaland) is dit onaanvaarbaar dat die munisipaliteit die skool as gyselaar aanhou. “Hoekom het die munisipaliteit in die eerste plek toegelaat dat die skool se skuld so ophoop? “Die leerders is die slagoffers en word weer hierdeur benadeel. Skool­onderrig is hulle basiese reg.” Volgens Van Dyk is die departement en KPM albei wanbetalers. Sy sê die ANC, wat in beheer is, gee nie om nie en dat die party die land tot in dié swak toestand bestuur het. Bestuur ’n Munisipale amptenaar het laat weet Eskom is op die punt om die KPM se krag af te sny. Dié skuld etlike miljoene. Rufus Beukes, munisipale bestuurder, sê hulle het Dinsdag met die skoolbeheerliggaam en onderwysdepartement vergader. Son op Sondag verneem daar is op die vergadering ooreengekom dat die onderwysdepartement die agterstallige skuld sal delg. Sowat R10 miljoen moes toe spandeer word. Ná die werk was die koshuise steeds onhigiënies en haglik. Die dorp sit ook al jare met ’n waterprobleem wat die skool en gemeenskap swaar tref.