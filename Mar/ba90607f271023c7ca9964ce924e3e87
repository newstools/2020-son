VIER verdagtes wat na bewering betrokke was by ’n bedrogsindikaat en tussen Beaufort-Wes en Middelburg ge-operate het, is dié week aangekeer. Die inhegtenisnemings Woensdag 08:15 is te danke aan die Cradock-polisie se handelstaakspan en lede van die forensiese taakspan van ’n bank-instelling. Vervoer Brig. Tembinkosi Kinana, ’n polisiewoordvoerder, sê die vier Pakistani’s het na bewering werklose mense in Beaufort-Wes gerecruit met die belofte van jobs in Graaff-Reinet. Volgens Kinana is die mense in groepe van vyf vervoer en dan by ’n huis in Graaff-Reinet gelos. Die recruits is toe na die Graaff-Reinet Munisipaliteit geneem om ’n bevestiging van adres te kry, terwyl hulle voorsien is van vervalste pay sheets vir drie maande. Hulle is daarna aan­gesê om kredietkaart-rekeninge oop te maak. Die sindikaat het dan die geld onttrek. Volgens Kinana is 55 kredietkaarte ter waarde van R1 ,7 miljoen reeds uitgereik. Die vier verdagtes, wat 24 tot 44 jaar oud is, verskyn binnekort in die Middelburg Landdroshof. Lt.genl. Liziwe Ntshinga, die Oos-Kaapse polisiekommissaris, het die beamptes geloof vir die opsporing en inhegtenisneming van die verdagtes. Sy het ook die polisie en forensiese taakspan van die bank-instelling geloof vir hulle samewerking en goeie werksverhouding. Ntshinga sê die volgehoue pogings deur die taakspanne met betrekking tot die opsporing en inhegtenis­neming van die verdagtes is indrukwekkend. Sy sê hierdie inhegtenis­nemings het ook daartoe gelei dat die polisie hulle organisatoriese doelwitte bereik het deur die gemeenskap te dien. Volgens haar sal dit ’n sterk boodskap uitstuur aan enige iemand wat betrokke is by georganiseerde misdaad, naamlik dat die polisie ernstig is en dat dit net ’n kwessie van tyd is voordat die boosdoeners se kriminele aktiwiteite op die lappe sal kom en hulle self agter tralies.