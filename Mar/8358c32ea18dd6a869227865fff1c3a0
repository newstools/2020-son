'N SENIOR lid van die Valke is Dinsdagoggend buite Mbombela doodgeskiet. Lt. Kol. LeRoy Bruwer was op pad werk toe, toe hy om 07:00 op die R37 doodgeskiet is. Bruwer was volgens News24 se bronne betrokke by die ondersoek van verskeie hoëprofiel-sake in die provinsie. Bruwer, wat deur kollegas as 'n passievolle polisieman beskryf word, het verskeie toekennings in sy loopbaan gekry. Hy het in 2016 die nasionale toekenning ontvang vir die Valke se beste speurder. Adv. Kobus van der Walt, hoof van die batebeslagleggingseenheid in Mpumalanga, sê Bruwer was een van die mees toegewydste polisiemanne met wie hy al gewerk het. "Sy dood laat 'n groot leemte in die regstelsel, veral in die ondersoeke na renosterstropery." - News24