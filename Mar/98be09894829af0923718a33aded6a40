DIE woorde Suid-Afrika, krieket, Wêreldbeker (WB), Duckworth-Lewis en reën is almal bestanddele vir ’n tranedal. Die Protea-vrouekrieketspan het Donderdag sy WB-halfeindstryd teen Australië in Sydney met vyf lopies volgens die berugte Duckworth-Lewis metode verloor. Suid-Afrika moes 19 lopies van die laaste boulbeurt aanteken om deur te dring tot die eindstryd in Melbourne. Laura Wolvaardt en Nadine de Klerk het slegs 13 lopies van Jess Jonassen se boulwerk geslaan. Die Proteas se kaptein, Dané van Niekerk, het die loot gewen en die tuisspan ingestuur om te kolf. Van Niekerk se grootse angel in die boulaanval, Marizanne Kapp, was nie fiks genoeg nie en sy is deur De Klerk vervang. De Klerk het ’n skitterende 3/19 in vier boulbeurte geneem. Nonkululeko Mlaba (1/18) en Shabnim Ismail (0/20) het ook die Aussies in toom gehou. Australië het 134/5 in sy toegelate 20 boulbeurte gehaal danksy Meg Lanning se onoorwonne 49. Die reën het in die etenspouse weer uitgesak en dit was so hittete of die wedstryd is afgelas. Die hemele het egter skuins voor 22:00 (Aussie-tyd) oopgetrek en SA se teiken is aangepas na 98 in 13 boulbeurte. As die wedstryd doodgereën het, sou die Proteas tot die eindstryd deurgedring het omdat hulle bo in hulle groep geëindig het. Lizelle Lee (10), Van Niekerk (12) en Mignon du Preez (0) het gou gekom en gegaan. Suné Luus (22) en Wolvaardt (41*) het daarna 47 om die vierde paaltjie aangeteken. Dit het gelyk asof Wolvaardt haar span weer oor die lyn sou kry, maar die Aussies het skitterende boul- en veldwerk gedoen. ’n Teleurgestelde Van Niekerk het gesê: “Ons moet krediet gee aan Australië. “Nadine het Marizanne vervang en ’n goeie job gedoen.”