TWEE verdagtes het Vrydag vlugtig in die Simonstad Landdroshof verskyn vir die moord op Emaan Solomons (7) van Ocean View. Eben Basson (27) en Chivargo Fredericks (20) is aangekla van moord en poging tot moord. Dit kom nadat Emaan verlede Dinsdagaand voor haar ma se huis in Librastraat deur ’n dwaalkoeël getref is. In dieselfde skietvoorval is ’n man ook gewond. Emaan is in die rug en bors getref. Sy is later in die hospitaal dood. Die staat het aangedui dat hy borgtog vir die twee verdagtes gaan teenstaan. Die saak is tot Vrydag uitgestel vir ’n formele borgtog-aansoek.