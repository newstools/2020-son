DIE ANC-LP Boy Mamabolo sê hy leef in vrees nadat hy doodsdreigemente gekry het. Mamabolo het Woensdagaand 'n klag van sameswering tot moord by die Goodwood-polisiestasie gelê. 'n Polisiewoordvoerder het dit bevestig. The Citizen berig dat 'n informant vir Mamabolo gesê het dat iemand betaal is om hom dood te maak. "Ek leef nou in vrees nadat ek nuus gekry het dat my dae van lewe getel is," sê hy. Daar was al voorheen 'n aanslag op Mamabolo se lewe. Hy is in September 2014 by 'n bekende kuierplek in Polokwane drie keer in die maag geskiet. 'n Voormalige provinsiale sekretaris van die ANC Jeugliga is later daarvoor aangekla. - The Citizen