JY KLOP Uitenhage se krieketspan nie maklik met die twee Patel-broers in sy geledere nie. Zakir (29) en Sadique (23) het die afgelope vier jaar groot staatmakers geword en het baie met die span se sukses te doen. Albei is veelsydige spelers wat ewe goed vaar met die kolf en die bal. Motherwell Die afgelope naweek was dit weer so toe die Patels Uitenhage gehelp het om Motherwell maklik met 75 lopies te klop. Zakir het in Uitenhage se beurt van 170 lopies ’n stewige 68 van 113 balle bygedra wat ses viere en een ses ingesluit het. Dié keer het Sadique ’n nulletjie gekry, maar opgemaak met die bal toe hy twee kolwers vir net 20 lopies in sewe boulbeurte laat terugstap het. Zakir het ook met die bal uitgeblink en 4/20 in tien boulbeurte platgetrek. André Bezuidenhout, president van die klub, sê Zakir en Sadique is groot staatmakers en spelers wat te alle tye alles gee op die veld. Hy sê ook die Patels is Uitenhage se eie seuns omdat hulle in dié dorp grootgeword het.