DIE rye was so lank soos tydens die 1994-verkiesing. Dís hoe pensioenarisse gister die rye beskryf het waarin hulle vir hulle Sassa-geld getou het. Hulle het dit geduld omdat hulle kos vir hulle huise moet koop. Vir sommige van die gryskoppe was dit die eerste keer sedert die lockdown dat hulle in die winkel was. Hulle geldjies was eers vanaf gister beskikbaar en hulle moes regmaak vir die lockdown. Nog voor sonop het talle bejaardes al buite die Shoprite-sentrum in Rocklands, Mitchells Plain, gaan toustaan. Sommige was slaggereed met stoele en sonhoede terwyl die ry teen ’n slakkepas beweeg het. Terwyl dié wat oor 60 is hulle geld gekry het, was daar ook kansvatters wat buite gelê en wag het op moontlike prooi. Ant Elizabeth Gabriels (67) sê sy het uitgeloop met ’n brood en melk toe sy iemand se hand in haar baadjiesak voel. “Die persoon het ’n wit keppie en masker opgehad en aan my klere geruk. Toe skreeu ek op hom dat ek hom met die vuis gaan slat. “Hy het tussen die skare verdwyn.” Gabriels het die voorval aangemeld en kort daarna het cops en die weermag daarheen gekom. Peter Barends (77) sê hy was bekommerd oor soveel ander nie-Sassa-begunstigdes met volgepakte trollies groceries uit die winkel kom. Dankbaar “Maar wat kan ons doen? Ons moet toustaan. Hier wag al mense van 04:00 af.” Die meeste pensioenarisse het maskers en gloves aangehad. Ant Mymoena Richards (78) is dankbaar daaroor oor sy weet dat ouer mense sleg van die virus afkom. Elizabeth Marshall (68) sê sy is teleurgesteld in die regering. Sy meen die mense het nie die dag vooruit beplan nie. “Óns is die mense wat eerste gehelp moes gewees het. Baie van die yskaste en kosrakke is leeg as ons daar kom.” 