NET voordat ’n 16-jarige seun van Villiersdorp sy laaste wens kon kry, het hy aan kanker gesterf. Sondag was die mense van Huis Vrederus baie hartseer oor die afsterwe van dié jong seun, veral omdat hy nie sy laaste wens kon kry nie. Sondagoggend is ’n roerende afskeid vir Jamie Jamille “Jamie” Brett, ’n kankerlyer van Avontuurplaas in Villiersdorp, gehou. Marie Boers van die kankervereniging Cansa in Villiersdorp vertel Jamie is sowat twee weke gelede na Huis Vrederus gebring sodat hy versorg kon word. Motorfiets “Jamie het klierkanker gehad en ’n noodkamer is vir hom ingerig sodat hy mooi versorg kon word. “Hy wou baie graag op ’n motorfiets ry en Anthea Lewis van Cancer TLC en Gretchen Minnaar van Cansa het gehelp om Jamie se laaste wens waar te probeer maak.” Boers sê die motorfietsklub Universal Riders­ sou Sondagoggend 11:00 Jamie se laaste wens – om agterop ’n motorfiets te ry – kom bewaarheid. “Al die motorfietsryers het gekom en hulle sou hom op ’n aparte motorfiets na sy ouma se huis neem en dan weer terugbring. “Ongelukkig is Jamie dieselfde oggend 09:00 oor­lede, net twee ure voordat hy sy wens sou kry. “Lede van die klub het egter besluit om steeds ’n gedenk-rit te doen en erewag te staan by die tehuis.” Toe die lykwa Jamie kom haal, het die bikers hulle helmets in die lug gehou ter ere van hom. Hy word oorleef deur sy ma, Julian, sy pa, Willem, sy boeties, Bradley en Ajay, en sy grootouers.