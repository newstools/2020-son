SUID-AFRIKA moet Donderdag in Sydney, Australië, die Vroue-T20 World Cup-halfeindstryd dalk sonder een van sy staatmakers aandurf. Die Proteas pak die gasheer 09:50. Hulle veelsydige speler Marizanne Kapp gaan dié match straks weens ’n infeksie misloop. Sy sou voor die wedstryd weer behandeling ontvang voordat besluit word oor haar deelname. Dané van Niekerk, kaptein van die Proteas, het gesê: “Almal weet hoe belangrik Marizanne vir die span is. “Sy is nie net een van die beste snelboulers in die wêreld nie; sy is een van die beste all-rounders. “Aan die einde van die dag is dit ’n halfeindstryd, maar ek dink ’n speler se gesondheid is belangriker.” Die Proteas is nog onoorwonne in die toernooi. Dít en die feit dat gure weer vir die res van die week voorspel word, kan in hulle guns tel. Geen reserwedag is opsygesit vir die halfeindstryde nie. Suid-Afrika het danksy oorwinnings oor Engeland, Thailand en Pakistan en ’n onbesliste uitslag teen die Wes-Indiese Eilande boaan groep B geëindig. Die reëls bepaal die span wat bo eindig in sy groep, dring deur na die finaal as die halfeindstryd doodreën. Bekommer Australië het sy groepwedstryd teen Indië verloor en tweede geëindig in groep A. Suid-Afrika het nog nooit die Aussies in T20 geklop nie, maar Van Niekerk dink hulle kan die tuisspan klop. “Ons gaan net fokus op wat ons goed doen en ons nie oor rekords bekommer nie. In hoëdruk-wedstryde soos hierdie gaan dit oor wat op die dag gebeur. “Hopelik kan ons uiteindelik die oorhand kry.” Gister het die Internasionale Krieketraad aangekondig Suid-Afrika sal gasheer speel vir 2022 se T20 World Cup. Dit sal die eerste keer sedert 2007 wees dat ’n internasionale kriekettoernooi in Suid-Afrika gehou word. Die T20 World Cup vir mans is in 2007 hier aangebied en die eendagformaat s’n in 2003. Proteas: Dané van Niekerk (k), Laura Wolvaardt, Lizelle Lee, Mignon du Preez, Marizanne Kapp, Suné Luus, Chloe Tryon, Shabnim Ismail, Ayabonga Khaka, Masabata Klaas, Tumi Sekhukhune, Trisha Chetty, Nonkululeko Mlaba, Na­dine de Klerk en Nondumiso Shangase.