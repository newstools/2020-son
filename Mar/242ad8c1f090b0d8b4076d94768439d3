IDRIS Elba is positief getoets vir die corona-virus. Die 47-jarige akteur het dié nuus Dinsdag op ’n video in die sosiale media aangekondig. Sy vrou, Sabrina Dhowre (30), verskyn langs hom in die video. Hy sê hy’t hom laat toets nadat hy in kontak was met iemand wat die virus het. “Ek het vanoggend positief getoets vir Covid-19. Ek voel oukei. “Ek het nog geen simptome nie, maar ek het myself geïsoleer sedert ek uitgevind het dat ek moontlik aan die virus blootgestel is. “Mense, bly by die huis en wees pragmaties. Ek sal julle op hoogte hou van hoe dit met my gaan. Geen paniek.” Afgesonder In die video sê Idris sy vroulief is nog nie getoets nie, maar sy is oukei. “Ek is getoets oor ek besef het ek was blootgestel aan iemand wat positief getoets is. Ek het Vrydag uitgevind en myself onmiddellik afgesonder. “Ek het vandag die uitslae gekry.” Hy moedig verder sy fans aan om so min as moontlik sosiale kontak te hê en seker maak dat hulle hul hande gereeld was. “Ons het ons families ingelig en hulle staan bankvas agter ons. Ons het ons kollegas vertel, want soos julle weet, is deursigtigheid tans die regte ding.” Ek het julle mos laas week vertel dat Tom Hanks en sy vrou, Rita Wilson, van die eerste celebs is wat positief getoets is vir dié virus. Ander Covid-19-positiewe celebs is die Game of Thrones-akteur Kristofer Hivju, die Bond-meisie Olga Kurylenko en Lucian Grainge, CEO en voorsitter van Universal Music.