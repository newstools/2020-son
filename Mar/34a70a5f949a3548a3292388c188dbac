DIE Britse eerste minister, Boris Johnson, het bevestig dat hy positief getoets het vir die corona-virus. Johnson het in 'n video op Twitter gesê hy het oor die afgelope 24 uur ligte simptome - koors en 'n aanhoudende hoes - ontwikkel. Johnson sê hy is in self-afsondering en werk van die huis af. Hy gaan steeds Brittanje se terugvegpogings teen die virus lei. Johnson het sy land se nasionale gesondheidsdiens bedank asook almal wat hard werk om die land deur die pandemie aan die gang te hou. Brittanje het meer as 11 000 gevalle van die corona-virus. Meer as 500 mense is reeds daaraan dood. 