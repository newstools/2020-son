DAAR is niks wat in ’n tikkop se pad sal staan as dit by afbreek kom nie. Só meen die inwoners van Charlesville wat teenaan die sentrale spoorlyn woon. Dié inwoners het slape­lose nagte omdat die koperdiewe juis in die nagtelike ure die deel van die spoorlyn tussen Netreg en Heideveld vandaliseer. ’n Inwoner (34) vertel: “Hulle kom met tool-bokse, koordlose grinders en alles. Dan hoor jy die gewerskaf tot teen die voordag. “Jy kan maar vergeet van slaap sodra daai yster teen yster kap.” Die vrou sê haar jaart het ’n hoë fence met barbed wire op om die flukse Fanies uit haar erf te hou. “Ek het ’n groot hond ook wat met alle mening wil uit as hy die gewerskaf hoor. Gesluit “My probleem is nie dat hulle hier sal inkom nie, maar dat die oorhoofse struktuur op my huis kan val. “Die koper is al destyds gesteel toe die sentrale lyne gesluit is. Nou steel hulle alles wat nog oor is wat wys dit was eens ’n treinstasie.” “Die veiligheidswagte wat hulle hier het, beteken niks nie. Hulle is ook maar skrikkerig.” Die sentrale lyn is sedert Oktober 2019 weens vandalisme gesluit. Sedertdien het nege jongens doodgeshock terwyl hulle besig was om koper te probeer steel. Metrorail het ’n treindiens op dié lyn vir pendelaars gehad wat van Mitchells Plain en Khayelitsha na en van Kaapstad gereis het. Gister het Fikile “Mr. Fixit” Mbalula, nasionale minister van vervoer, die lyn aan die kant van Khayelitsha besoek. Mbalula hou dik die lyn sal teen September weer gefix wees en daar sal daagliks 62 trein­ritte wees. “Ons kan nie ’n nasie wees wat bekend is vir plundery en die diefstal van staatshulpbronne nie. Ons gaan Prasa regruk en ons treine weer op die spoor kry,” het Mr. Fixit gister verklaar. Beskerm Ayanda-Allie Paine, Mbalula se woordvoerder, sê R1,4 miljard is begroot om die sentrale lyn te herstel. Sy sê in die volgende ses maande gaan Prasa ’n 4 m hoë muur bou om infrastruktuur te beskerm. Hy gaan ook CCTV-kameras installeer. Alle elektriese oorhoofse drade sal vervang word en die lyn gaan ook ’n nuwe moderne seinstasie kry. Mbalula het die gemeenskappe wat naby die treinspore woon, gevra om saam met Prasa te werk. “ ’n Mens moet ook onthou daar gaan met live wires gewerk word. “Inwoners moet dus seker maak kinders en diere is buite gevaar.”