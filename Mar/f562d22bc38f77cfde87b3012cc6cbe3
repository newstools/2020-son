LOCKDOWN. Vanaf middernag Donderdag tot 16 April sal alle mense by die huis moet bly. Dís pres. Cyril Ramaphosa se aankondiging Maandagaand aan die nasie. Net noodsaaklike werkers is uitgesluit – gesondheidswerkers, mediese werkers, spietkops, polisie, die army, voedselverskaffers, bankdiensverskaffers, basiese dienste en mense wat by 24/7-operasies betrokke is. ’n Volledige lys van werknemers wat wel moet werk, sal nog beskikbaar gestel word. Alle winkels sal sluit. Net plekke soos banke, petrolstasies, supermarkte en apteke sal oop bly. Die 21 dae lange lockdown is noodsaaklik om die verspreiding van die corona-virus te beperk. Dit gaan gepaard met ’n screening-program vir die land se mense. Mense wat van hoërisiko-plekke af kom, moet onmiddellik vir 14 dae onder kwarantyn geplaas word. Die land word gekonfronteer met ’n diep ekonomiese resessie wat erge gevolge inhou, noem die prez. Fonds Dus werk die regering nou hard om die impak te versag veral vir die man op straat, sê Rama­phosa. Daar was sedert Sondag lang vergaderings met sakelui in die land. ’n Fonds, die Solidariteitsfonds, is reeds gestig waar mense by­draes kan maak om landsburgers te ondersteun wat nie ekonomies sterk genoeg is om die terugslag kan vat nie. “Geld gaan nou gebruik word om lewens te red en mediese dienste op te skerp om die verspreiding van die virus te voorkom.” Regulasies is ook in plek gestel om nie sekere produkte se pryse hemelhoog te lig net omdat dit min raak nie. “Die supply chains hou. Daar is geen rede om nou te begin opgaar nie.” ATM’s en poskantore sal ook oop bly. ’n Merkbaar moeë president sê die reëls wat reeds in plek is, is goed nagekom. “Was hande, bly weg van mense. Bly tuis en weg van sosiale geleenthede. “Ons taak is nou om die verspreiding van die virus te bekamp om te voorkom om die gesondheidsdienste te help wat reeds erg belas is. “Hou by die regulasies en ook die nuwe reëls wat nou neergelê gaan word.”