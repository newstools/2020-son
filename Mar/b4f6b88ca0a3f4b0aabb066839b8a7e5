DIE Proteas se afrigter, Mark Boucher, en kaptein, Quinton de Kock, sal in hulle noppies wees met die span se ver­toning teen Australië Saterdag op Bolandpark in die Paarl. Suid Afrika het die eerste ODI in die reeks van drie met 74 lopies gewen ná goeie vertonings deur Heinrich Klaasen, David Miller en Lungi Ngidi. Die tuisspan het ook uitstekend veldwerk gedoen met ’n hele drie paaltjiewagters in hulle geledere. De Kock het die groot handskoene gedra terwyl Klaasen en die debutant Kyle Ver­reynne in die binnekring én op die grens goeie werk gedoen het. Verreynne het ook twee skitterende vangskote benut. Hy en sy Cape Cobra-spanmaat Janneman Malan het albei hulle eerste proesel internasionale krieket gehad. Malan het egter ’n nagmerrie beleef toe Mitchell Starc hom met die eerste bal van die wedstryd b.v.p. betrap het. Hy het later die aand die veld ook hinkepink verlaat met wat gelyk het na ’n dyspierbesering of krampe. Klaasen het sy eerste honderdtal vir sy land in sy 15de ODI aangeteken. Hy was in ekstase met sy beurt van 123* (114 balle, 7x4 en 3x6). “Ek kan nie die gevoel beskryf nie,” het hy aan die media gesê. “Dis ’n ongelooflike gevoel en baie spesiaal. Hopelik kom daar nog vele.” Die 28-jarige kaptein van die Titans het ook onthul hy of Temba Bavuma is die manne wat sal boul indien een van die spesialisboulers ’n afdag sou beleef. “Quinny het in ’n stadium aangedui dat ek ’n beurt of twee moes boul. Ek het die laaste tyd daaraan geslyp. Ek weet nie, dit hang van die kaptein af. Miskien kon Temba ook ’n paar naatballe geboul het.” Boucher, De Kock en die keurders het besluit om die stryd in die Paarl met ses kolwers, vier spesialis­boulers en ’n veelsydige speler (Andile Phehlukwayo, 1/52) aan te durf. Gasheer Ngidi (3/30) en Anrich Nortjé (2/39) was die snelboulers, terwyl die linksdraaiers Keshav Maharaj (1/48) en Tabraiz Shamsi (2/45) die Aussies goed in toom gehou het. Bloemfontein speel Woensdag gasheer vir die tweede wedstryd. Die laaste ODI kom Vrydag in Potchefstroom aan die beurt. Suid Afrika loop dus 1-0 voor in dié reeks van drie en sal sy eerste reeks­oorwinning van die seisoen in die visier hê ná ’n teleurstellende T20-reeks.