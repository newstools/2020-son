DIS geen joke nie, daar is alreeds een persoon dood. So het die nasionale minister van polisie, Bheki Cele, Saterdag in Belhar gesê. Hy het verwys na die Corona-virus wat wêreldwyd amok saai en reeds duisende lewens gevat het. “Die virus maak alle tipe mense dood.” Hy het Suid-Afrika gewaarsku daar is geen entstof teen die virus nie en om die basiese dinge te doen soos hande te was en om in hul huise te bly. “Bly weg van ander mense en moenie iemand soen nie. Niemand nie.” Cele sê hulle sukkel veral by supermarkets waar baie mense saamdrom. “Mense staan steeds in lang rye. Dit skep ‘n probleem. “Ons kyk ook daarna dat winkeleienaars fix en daar is al teen winkeleienaars opgetree.” Cele het klem daarop gelê dat die polisie daar is om die landsburgers te beskerm. “Ons sal nie hardhandiog optree teen mense wat nie luister nie. Maar ons lede kan die mense ’n nudge gee, as hulle nie wil saamwerk nie.’’ Volgens die minister is daar in die Wes-Kaap reeds 255 mense, wat die wette oortree het, gearresteer. “Ons tree ook op teen mense wie nie hul samewerking gee nie. “Ons het klaar iemand, wie op social media gesê het die virus bestaan nie, gearresteer. Ons wil nie valse videos hê wat rondversprei word nie.” Hy het ook gewaarsku dat mense wat begrafnisse bywoon,  nie almal permitte sal kry om te gaan nie. “Net die mense wat die kis moet dra, kan gaan.”