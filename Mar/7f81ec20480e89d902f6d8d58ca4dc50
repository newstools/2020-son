AS DIE verspreiding van die gevreesde corona-virus teen Julie onder beheer is, gaan die Springbok-afrigter, Jacques Nienaber, die veld waarskynlik sonder van sy staatmakers moet vat. Die krukkelys is tans lank en met rugby wat vir ’n ruk nie gespeel gaan word nie, is dit dalk ’n goeie ding vir die gekroktes. Hulle kan nou 100% daarop fokus om fiks en gesond te word en gereed te wees wanneer die wêreld herstel van die Covid-19-uitbreking. Die Springbok-kaptein, Siya Kolisi, het laas week ’n video in die sosiale media gepost waarin hy by die Stormers se hoofkwartier in Bellville hardloop. Hy het sonder las teen ’n goeie pas gehardloop, maar het steeds die beenskut wat hy die laaste paar weke dra, aangehad. Dit wil voorkom asof hy nie ver is van ’n terugkeer na die spel nie. Gebreek Pieter-Steph du Toit, die wêreld se beste rugbyspeler in 2019, het onlangs twee operasies ondergaan nadat hy ’n beenbesering teen die Blues opgedoen het en hy gaan nog ’n ruk langs die kantlyn wees. Herschel Jantjies se tibia is Saterdag teen die Sharks gebreek en hy kan drie tot vier maande buite aksie wees. Steven Kitshoff is ook teen die Sharks beseer en sy borsbesering gaan na verwagting ook vier maande vat om te herstel. Die haker, Bongi Mbonambi se Superrugby-seisoen is vroeg reeds verby nadat hy ’n operasie aan sy dyspier moes kry. Frans Malherbe en Damian Willemse is dus op die oomblik die Stormers se enigste gesonde Bokke. Leeg Nienaber kan dus genoop word om iemand soos Joseph Dweba (haker) te kies indien Skotland en Georgië se toere na Suid-Afrika in Julie die groen lig kry. Die Vrystater speel die laaste paar jaar goeie rugby en kan Mbonambi vervang. Malcolm Marx sal waarskynlik die begin-haker wees, maar met Mbonambi beseer en Schalk Brits wat uitgetree het, is die haker-spens skielik leeg. Scarra Ntubeni het een toets op sy kerfstok en is ook ’n aanspraakmaker. Nienaber sal dus hoop dat sy staatmakers herstel het wanneer die pandemie verby is.