PRES. CYRIL RAMAPHOSA het Sondagaand die Corona-virus in Suid-Afrika 'n nasionale ramp verklaar. In sy toespraak aan die land het die staatshoof aangekondig teen Sondagaand was daar 61 bevestigde gevalle van die virus in die land. Almal Suid-Afrikaners wie na die buiteland gereis het. "Die getal sal na verwagting oor die volgende weke en maande styg. "Dit is duidelik dat geen land teen die pandemie gespaar word nie. Ons het 'n noodstelsel in plek gesit om die impak te verlig." Ramaphosa het onder meer aangekondig dat skole sal sluit op Woensdag 18 Maart en gesluit bly tot na die Paasnaweek. Byeenkomste van meer as 'n 100 mense word ook verbied en vieringe soos Menseregtedag word afgestel. Die president het ook aangekondig dat besoeke aan tronke met onmiddellike effek vir 30 dae opgeskort word. "Ons stel ook 'n reisverbod in tussen hoërisikolande soos Italië, China, Amerika, Spanje en Suid-Korea. "Met onmiddellike effek word visums gekanselleer en Suid-Afrikaners word versoek om nie na die lande te reis nie. "Alle persone wat die land binnekom sal aan toetse onderwerp word. "Vanaf Maandag sal 35 grensposte gesluit word en twee hawens sal onmiddellik gesluit word." Ramaphosa sê die regering raai aan dat alle plaaslike reise wat nie dringend is nie ook uitgestel word. Verskeie ministers sal Maandagoggend meer uitbrei op die noodplan wat die president Sondagaand aangekondig het.