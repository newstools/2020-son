DIE eerste skoolvakansie in Gauteng het nog nie eens aangebreek nie en daar is reeds 24 leerders vanjaar dood. Die Gautengse departement van onderwys het vandeesweek die dood van nog twee leerders aangekondig. Siyanda Ntshangase, 'n graad.8-leerder van Protea Glen Sekondêre Skool is op 4 Maart aan 'n migraine dood. Sinesipo Mangaliso, 'n graad.5-leerder van Zenzeleni Primêre Skool in Alexandra is op 6 Maart dood toe 'n dwaalkoeël haar getref het terwyl sy en haar familie gesit en eet het. Panza Lesufi, LUR vir onderwys in die provinsie, sê hy het nie woorde nie. Lesufi het vroeër vanjaar gesê hy spandeer meer tyd met treurende families as wat hy sy werk doen. "Ek kan nie doodsertifikate uitreik nie. Ek moet rapporte uitreik en inligting om ons onderwysstelsel te bou. "Ons skole word lykshuise en dit kan nie so wees nie. Ons moet dit stop." - News24