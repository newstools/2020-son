VRYDAGAAND se vriendskaplike wedstryd teen Roses United was uitstekende voorbereiding vir Tygerberg. Só sê Tygerberg se afrigter, Chris October. Die wedstryd op Florida Park in Ravensmead het met 19-19 gelykop geëindig nadat die Wellingtonners vroeg met 12-0 voorgeloop het. Die Tiere het egter hulle pad terug teruggeveg om met 19-12 voor te loop. Roses se Burton Booysen (heelagter) se verdoelde drie laat in die wedstryd het sake op 19-19 gelyk getrek. October sê hy is tevrede met sy span se voorbereiding vir die seisoen. “Ja, ek is gelukkig met die wedstryd teen Roses. Vir ons gaan dit alles oor voorbereiding vir die seisoen. Ons het ’n plan en prosesse in plek en werk daarvolgens. “Ons wil graag op alle silinders vuur wanneer die liga op 4 April begin.” Hy sê sy span plaas groot klem op die basiese aspekte van die spel. “Ons fokus veral op die fundamentele sy van rugby. “Elke ou het ’n rol in die span. Hulle moet dit verstaan en helderheid oor hulle rol in die plan hê,” meen die voormalige SA Skole, WP o. 19 en WP o. 21 coach. “Ons klub se eerste span was voorheen baie eksklusief en net ’n klein groepie beskore. Ons probeer nou o. 20-manne en selfs manne wat gewoonlik derde span sou speel, blootstel aan die eerstespan-kultuur. Ons span die net wyer as gewoonlik.” Lekker Hy is ook vol lof vir hulle teenstanders. “Roses is ’n legendariese klub en al jare die toonaangewende klub in die Boland. “Hulle speel ’n puik brand van rugby. Hulle aanvallende benadering tot die spel is lekker om te aanskou. “Hulle hou daarvan om die bal lug te gee en het dit weer teen ons gewys.” Hy het ook ’n lansie vir die Gold Cup gebreek. “Ek dink die feit dat die Gold Cup nou direk onder Rassie Erasmus val, beteken dat as spelers nou op klubvlak uitblink, hulle nou ook gekontrakteer kan word op provinsiale vlak – wat nuwe deure vir klubspelers kan oopmaak.” Volgens October was Chadley Wenn, Colwyn Manchest en Tristan September sy spelers wat Vrydag bo die res uitgetroon het.