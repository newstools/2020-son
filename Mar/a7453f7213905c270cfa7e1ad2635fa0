DIE een-titel-vir-jou-en-een-vir-my-trant tussen Suid-Afrika en Nieu-Seeland laat sewesrugby se Wêreldreeks op ’n naelbyt-einde afstuur. In Los Angeles se halfeindstryd-ontmoeting het die Blitsbokke – op pad na ’n tweede toernooi-titel vir die seisoen – die vloer met die All Blacks (17-0) gevee. Sondagaand in Kanada het die Kiwi’s die bordjies verhang toe hulle die Suid-Afrikaners in Vancouver met 27-15 uitgeskakel en Australië met 17-14 in die eindstryd geklop het. Die Kiwi’s het hulle derde titel van die seisoen verower. Die Blitsbokke, wat laas jaar in Vancouver koning gekraai het, moes met die vierde plek tevrede wees nadat die gasheer, Kanada, hulle in die brons­medaljewedstryd met 26-19 getroef het. As die Blitsbokke in Vancouver gewen het, sou hulle weer die voorloper in vanjaar se Wêreldreeks gewees het. Nou is hulle nege punte agter die All Blacks. Nietemin is Neil Powell (afrigter) tevrede met hoe sy span die laaste weke in Noord-Amerika gevaar het. Hy het wel gesê die manier waarop sy span teen Nieu-Seeland gaan staan en verloor het, is teleurstellend. Teleurstellend Veral nadat die Blitse die tweede dag goed afgeskop het deur Amerika in ’n kwarteindstryd-ontmoeting met 26-10 te klop. Powell het gesê: “Daai was teleurstellend. Dis klaar moeilik om met sewe manne teen hulle te speel, so die geel kaart het regtig ons kanse verniel. “Ek dink ons het in die tweede helfte, toe ons met 5-15 agter was, so ’n paar geleent­hede gehad om beheer te neem van die wedstryd. Toe steek die ongedwonge foute kop uit.” Die Blitsbokke en die res van die deelnemende lande sal nou ’n volle maand en ’n half moet wag voordat hulle weer in toernooie kan speel. Die toernooie in Hongkong en Singapoer is weens die uitbreking van die nuwe corona­virus (Covid-19) uitgestel. Die volgende toernooie op die kalender is eers in Mei. Die Londen-toernooi is vir 23 en 24 Mei geskeduleer, terwyl die Parys-toernooi op 30 en 31 Mei beslis moet word. Daar heers egter groot on­sekerheid daaroor of die toernooie nog gaan plaasvind weens die voortslepende toename in die getal mense by wie Covid-19 gediagnoseer word.