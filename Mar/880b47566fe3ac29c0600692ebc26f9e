DIS die vierde aanval op ambulanspersoneel van die Wes-Kaapse Emergency Medical Services (EMS) in vyf dae. Twee paramedics – ’n man en vrou – is Sondagmiddag 13:40 in Lavender Hill deur ’n man met ’n vuurwapen genader nadat hulle iemand in nood gaan help het. Volgens Deanna Bessick, woordvoerder van die Wes-Kaapse gesondheidsdepartement, het die paramedici weggejaag toe die man nader kom. “Die voertuig is toe met klippe gegooi en die ambulans is beskadig. “Die personeel is gelukkig nie beseer nie.” Bessick sê ander verdagtes het ambulanspersoneel Saterdagmiddag 17:00 in Browns Farms, Philippi, probeer beroof. “Die verdagtes het weggekom met die sleutels. Die personeel is ongedeerd.” Saterdagmiddag 15:20 in Surrey Estate was twee paramedici ook in die kruisvuur. “Paramedics het ’n oproep gekry om ’n man te gaan haal. Toe hulle daar kom, het ’n onderonsie ontstaan en hulle is aangerand. “Die familie wou gehad het die pasiënt moes na die Groote Schuur Hospitaal geneem word en nie na die Heideveld Kliniek nie,” sê Bessick. Volgens haar was die Heideveld Kliniek die naaste aan die huis van die siek persoon. Dit is standaard-protokol om die persoon na die naaste hospitaal te neem. “Die paramedics het na die kommunikasiesentrum gebel en gevra of hulle die pasiënt Groote Schuur toe kon neem toe hulle deur die familie gevloek, rondgestamp en geslaan is.” Bessick sê die lede is nie ernstig beseer nie en hulle het counselling ontvang. Omstreeks 16:40 op Woensdag 25 Maart is daar ook twee medics in Bacalaan in Makhaza, Khayelitsha, aangeval en beroof. “Dis die negende brutale aanval sedert 1 Januarie vanjaar. Ons veroordeel dié aanvalle.” Bessick sê wat hulle ook bekommer, is dat Woensdag se voorval in die dag gebeur het. “Dit wys net tot watter lengtes die boewe sal gaan om die lewe van ons beamptes in gevaar te stel.” Drie verdagtes – een met ’n vuurwapen en nog een met ’n mes – het die EMS-personeel – ’n man en vrou – gedreig en beroof. Volgens Bessick het die paramedici na Khayelitsha gegaan om iemand te help. Die pasiënt was klaar in die ambulans gelaai toe hulle aangeval is. “Die pasiënt is na ’n ander ambulans oorgeplaas en ons personeel is gelukkig nie beseer nie. “Hulle moes traumabehandeling ontvang en die voorval is by die polisie aangemeld.” Bessick sê die land gaan tans gebuk onder Covid-19. Dis ’n tydperk waar die EMS hoog in aanvraag gaan wees in gemeenskappe en die openbare gesondheidstelsel. Die Wes-Kaapse gesondheidsdepartement vra die publiek om nie sy personeel aan te val nie.