HEIDELBERG. – Die personeel van die Grootvadersbosch Natuurreservaat het vir die vyfde agtereenvolgende jaar ’n bydrae vir behoeftige leerders gemaak. Dié weldoeners was permanente, tydelike en voormalige werkers onder leiding van hulle voormalige bestuurder Ian Allen en sy vrou, Rose. Dié keer het hulle uitgereik na 40 behoeftige leerders van De Waalville Primêr. Vanjaar het die groep weer besluit om op verlede jaar se totaal van 36 leerders te verbeter. Rose het haar toespraak begin deur te verwys na die liedjie “Everyday Angel”. Sy het dié werkers ook as “alledaagse engele” beskryf. Volgens Rose is alledaagse engele doodgewone mense in die samelewing wat nie huiwer om iemand in nood te help nie. Twee van die werkers het die personeel verteenwoordig. “Dis mense soos hulle en dié wat nie vandag hier kan wees nie,” het Rose gesê. Geskenk Rose het die leerders en hulle ouers daaraan herinner dat die skenkers dit ook nie so breed het nie, maar steeds onbaatsugtig ’n bydrae gemaak het tot dié jaarlikse skenking. Net soos verlede jaar is daar aan elke leerder ’n paar skoene, kouse, ’n hemp, skoen­politoer, ’n borsel en skryf­behoeftes geskenk. Verder het Rose melding gemaak van Gleazon Pietersen. Pietersen het gevra of hy steeds deel kan wees van die projek al is sy kontrak nie hernu nie. Tydens sy kort toespraak het Ian sy kollegas en die skoolpersoneel hartlik bedank vir hulle omgee vir hulle medemens. Shalmay Meyers en Pietie Conradie, onderskeidelik die departementshoof en onder-hoof, het die werkers hartlik bedank vir hulle onbaatsugtigheid en toewyding. Magdalena en Chantelle Swart, ma en dogter, het namens die leerders en ouers die Allens en personeel vir hulle goedhartigheid bedank.