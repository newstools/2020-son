PRES. Cyril Ramaphosa gaan vanaand die land op hoogte bring van besluite wat sy regering geneem het om die verspreiding van die corona-virussiekte, Covid-19, te beperk. Jackson Mthembu, minister in die presidensie, het bevestig dat Ramaphosa wel die nasie gaan toespreek nadat hy Sondagaand weens die "omvang en kompleksiteit van kwessies" sy toespraak moes uitstel. Nog geen tyd is bekend gemaak nie, maar Mthembu sê Ramaphosa behoort teen vanaand maatreëls gefinaliseer het om die impak van die virus op die mense en die ekonomie te verminder. Ramaphosa het Sondag by die Uniegebou gesprekke met sake- en politieke leiers gehad. Hy het verlede week reeds 'n ramptoestand afgekondig.