DIE Baai se groot stadions is almal op lockdown met die oog daarop om die corona-virus te help keer. Oostelike Provinsie Krieket het gister bevestig St. Georgepark is ook agter slot en grendel geplaas. OP Krieket sê sy optrede is in ooreenstemming met die president se beroep om Covid-19 te help beveg. “Gedurende die sluitingstyd sal ons kollegas tuis werk en beskikbaar wees op hulle sel­fone en e-pos. Ons versoek hiermee dat almal hulle gedurende hierdie tyd daarvan weerhou om die St Georgepark Krieketstadion te besoek.” Dit kom nadat Safa Oos-Kaap reeds Dinsdag bevestig het dat alle sokker-aktiwiteit gestaak is. Dit beteken die Nelson Mandelabaai Stadium is ook gesluit. Luidens ’n Safa-verklaring is die NMB Stadium voorlopig vir die week gesluit, maar dit sal natuurlik hersien word. Voorgeskrewe Geen sportaktiwiteite sal dus vir geruime tyd in enige van die stadions plaasvind nie. Isaac Klaas, Safa Oos-Kaap- woordvoerder, sê niemand wil dit hê nie, maar dit is nodig om Covid-19 te beveg. “Ons moet ongelukkig die voorgeskrewe riglyne volg en mense moet verstaan ons doen dit vir almal se veiligheid.”