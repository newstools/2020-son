DIE deure van vier hoofstroom-universiteite in die Wes-Kaap is vir eers toe. Die Universiteit van Wes-Kaapland (UWK), die Universiteit Stellenbosch (US) en die Universiteit van Kaapstad (UCT) het besluit om klasse as voorsorgmaatreël teen Covid-19 op te skort. Die Kaapse Skiereiland-Universiteit vir Tegnologie (KSUT) se klasse is ’n week gelede reeds stopgesit, maar dit was weens gewelddadige betogers. In ’n onlangse verklaring het dié instansie gesê die bestuur se besluit is ter wille van die studente en die personeel se veiligheid. Daarin staan ook: “Die admin en ondersteunende personeel moet van die huis af werk totdat die situasie op kampus verander. “Ons glo dié drastiese stap moet gedoen word sodat vreedsaamheid weer na die KSUT kan kom.” Maties (US) sê hy volg die riglyne wat pres. Cyril Ramaphosa Sondagaand aangekondig het. “Klasse en assesserings word van môre opgeskort. Die reses van die studente op die Stellenbosch-kampus begin vandag. “Studente van die Tygerberg-kampus wag nog op reëlings uit die dekaan se kantoor,” het prof. Wim de Villiers, rektor en visekanselier van die US, gesê. Studente wat in koshuise op die kampus woon, moet hulle kamer ontruim. Maties se gradeplegtigheid in Maart en April is ook af. Die UWK se graduations gaan aanlyn gedoen word, sê prof. Vivienne Lawack, rektor en visekanselier. “Klasse gaan sover moontlik aanlyn voort. “Die reses begin Donderdag en klasse sal op 14 April weer voortgaan.” Konferensies Reëlings word getref om koshuisbrakke toe te laat om teen die einde van die kwartaal eers hulle kamer te ontruim. UCT se deure is toe en die klasse is gestop. Alle beplande konferensies is ook op ys. “Die tweede kwartaal sou 30 Maart begin het. Ons sal die datum bevestig sodra ons die omstandig­hede geassesseer het,” sê prof. Mamokgethi Phakeng, visekanselier van UCT. Sy het bevestig ’n werknemer is positief getoets vir Covid-19. “Die personeellid is by die huis in afsondering.”