DIE Stormers pak die high-flying Sharks Saterdag in Durban. Een van die grootste match-ups gaan die tweestryd tussen Seabelo Senatla en die Sharks se S’bu Nkosi wees. Senatla beleef tot dusver ’n lou seisoen. Hy kry nou die geleentheid om hom teen die Wêreldbeker-wenners Nkosi en Makazole Mapimpi te toets. Maats Hy het gister aan die media gesê: “Ek sien dit nie as persoonlik nie. Ek fokus net op een wedstryd op ’n slag, dit maak nie regtig saak teen wie ons speel nie. “Dit gaan lekker wees om teen die manne te speel, veral omdat ek hulle persoonlik ken. Dis amper soos om teen jou maats te speel en ook omdat hulle WB-wenners is. “Hulle het goed gevaar in die WB, maar ek hou daarvan dat hulle voortgegaan het in vanjaar se Superrugby-kompetisie – hulle het nie regtig afgeskakel nie. “Ek hou daarvan om teen die beste te speel en myself voor ’n uitdaging te stel. Dís hoekom ek hier is.” Senatla (27) het natuurlik sy naam in die sewesrugby circuit gemaak, maar dis geen geheim dat hy graag ’n Springbok wil word nie. Vleuel is egter ’n posisie waarin Suid-Afrika ’n magdom talent het. Hy het in 2014 sy debuut vir die Storm­ers gemaak, maar tot dusver nie dieselfde hoogtes bereik as die Wêreld-sewesrugbyreeks nie, waarin hy SA se voorste driedrukker ooit is. Intussen wil dit voorkom asof Damian Willemse Saterdag op heelagter ingespan gaan word. Jean-Luc du Plessis het gister op losskakel geoefen en Willemse in die laaste vesting. Die Stormers se gereelde heelagter, Dillyn Leyds, het op regtervleuel gehardloop terwyl Sergeal Petersen hoofsaaklik langs die kantlyn was. Lostrio Dit wil ook voorkom asof Anton du Toit sy broer Pieter-Steph se plek aan die kant van die skrum gaan inneem. Ernst van Rhyn was die ander flank in die Stormers se skim-span. Juarno Augustus het die lostrio voltooi. Die span word egter eers Donderdag aangewys.