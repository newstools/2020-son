BARCELONA se belangstelling in Pierre-Emerick Aubameyang is glo eers op ys omdat hulle nou ’n skuif wil maak vir Lautaro Martínez. Die Arsenal-doelskieter Aubameyang is witwarm en is daarom op die wenslys van ’n aantal Europese spanne, maar volgens die Daily Star het Barcelona nou sy aandag op die Inter Milan-doelskieter Martínez gefokus. Snaaks genoeg is Aubameyang se stats beter as die Inter Milan-man s’n. Aubameyang het sover 17 doele in 26 wedstryde in die Premier League aangeteken, terwyl Martínez 11 in 22 stryde vir Milan gescore het. Martínez (22) is egter jonger as Aubameyang (30). So, hy lyk na ’n langtermyn­opsie vir Barcelona. Belangstelling Die Gunners kan egter ’n paar ponde maak as hulle Aubameyang vroeg verkoop met sy kontrak wat in die somer van 2021 verstryk. Met Barcelona se belangstelling wat wegval, maak dit die deur oop vir Manchester United, wat glo ook belang stel. Aubameyang sê egter hy is gelukkig by die Gunners en hy het nog nie besluit om ’n verbeterde kontrak te aanvaar nie. Behalwe die Red Devils, is Paris Saint-Germain glo ook geïnteresseerd en kan Aubameyang iets aan Champions League-sokker bied wat die Gunners en United nie kan nie.