DIE cops se flying squad het Saterdag twee vermeende gangsters gearresteer wat gewapen op pad na ’n begrafnis was. Volgens kol Priscilla Naidu, ’n polisiewoordvoerder, het die polisie net ná een-uur Saterdagmiddag ’n tip-off gekry. Dit het gesê dat ’n wit Jeep, met die verdagtes in, deel vorm van ’n begrafnis-konvooi in Standfordstraat. Die voertuig is afgetrek en het sewe mense in gehad. Die insittendes is deursoek en die cops het afgekom op twee vuurwapens. Een van die guns se reeksnommer was afgevyl. Die twee verdagtes (albei 24 jaar oud) is gearresteer. Een van die vuurwapens is, volgens polisierekords, in 2019 as gesteel in Walmer aangemeld. Die verdagtes is in hegtenis geneem op klagte van die onwettige besig van vuurwapens en ammunisie. Toe die Jeep deursoek is, is daar ook afgekom op gesteelde goed, soos ’n CCTV-kamera, kontant en duiktoerusting. Die Jeep is geskut. Die verdagtes sal vandag in die landdroshof in Port Elizabeth voorkom. In ’n ander, onverwante voorval, is ’n 27-jarige verdagte in KwaZakhele gearresteer, ook vir die besit van ’n onwettige vuurwapen. Cops het Saterdag gereageer op ’n tip-off oor verdagtes in ’n wit Nissan Micra. Naidu sê cops het die voertuig voorgekeer op die hoek van Daku- en Koyanasraat. “Een verdagte is in besit van ’n vuurwapen betrap. “Die vuurwapen is in Februarie 2019 as gesteel aangemeld in New Brighton,” het Naidu gesê.