DIE jaarlikse Graeme College-rugbyfees het vir groot opwinding gesorg – en ’n paar upsets. Dit was ’n dag waarop drie hoërskole van Makhanda (Grahamstad) baie goed gevaar het. Mary Waters (Mawas), St. Andrews en die gasheer, Graeme was aan die wenkant, terwyl Kingswood die knie gebuig het. Die dag het afgeskop met Mawas wat Cambridge met 37-17 stukkend gehardloop het. Mawas se gevaarlike en vlugvoetige agterlyn het in dié stryd baljaar en verwoesting op die aanval gesaai. Graeme se wedstryd teen Marlow het ook vir ’n humdinger gesorg. Die gasheer moes ’n agterstand van 0-13 uitwis om uiteindelik met 21-18 te wen. Marlow was in beheer van die grootste deel van die game voordat Graeme in die tweede helfte sterk terug­geveg het. Graeme het uit ongestruktureerde spel die besoekers van Cradock onder geweldige druk geplaas en was eers halfpad deur die tweede helfte vir die eerste keer voor met 14-13. Daarna het Graeme se goeie verdediging en akkuraatheid op die teenaanval vir die oorwinning gesorg. Marlow se afrigtingspan sal beslis teleurgesteld wees met die aantal kanse om punte aan te teken wat verbrou is. Daar was vier mislukte strafdoelpogings. St. Andrews het in ’n titaniese stryd net-net met 15-12 met Framesby van die Baai afgereken. Hierdie twee groot rugbyskole het albei briljante rugby opgedis. St. Andrews het in ’n stadium met 8-0 voorgeloop. Framesby het goed teruggeveg en gewys waarom hy een van die top-rugbyskole in die Oos-Kaap is. Hy het twee drieë gaan druk, maar ’n blaps op die verdediging het gesorg dat St. Andrews ’n beslissende drie kon druk. Verdediging Kingswood het goed begin teen Selborne van Oos-Londen en met die rustyd met 12-7 voorgeloop. Die Damnaars het toe ná lemoentyd die oorhand gekry en met 28-12 geseëvier. Hulle was net te sterk vir Kingswood, wat nie die gate in sy verdediging kon toestop nie. Brandwag (Uitenhage) het Grey High School van die Baai verras en ’n groot opskudding veroorsaak met ’n oorwinning van 14-12.