PATERNOSTER is bekend en geliefd vir sy rustigheid en sy kreef. Maar die inwoners is tans warm onder die kraag oor die toewysing van laekoste-behuising. Soveel so dat hulle dreig om die naweek se Jazz on the Rocks-fees te ontwrig as hulle griewe nie die nodige aandag geniet nie. Humeure het ’n week gelede opgevlam toe sowat 10 huise aan beneficiaries oorhandig is. ’n Verdere 30 Hop-huise wag nog om uitgedeel te word. Woedende inwoners skree egter huis-moord en sweer hoog- en laagwater dat korrupsie die toekenning van huise ondermyn. So woedend was MacNeil Kuilders, ’n inwoner, dan hy sommer vir hom ’n huis gevat en die deure se slotte vervang het. “Ek is op die waglys vir ’n huis en verstaan dat ek my beurt moet afwag, maar ek kan nie net sit en kyk hoe korrupsie gepleeg word nie. “Baie van die mense wat nou huise gekry het, het met hulle payslips gepeuter. “Dit is onder die aandag gebring van die Saldanhabaai Munisipaliteit se behuisingsbeamptes, maar geen ondersoek is al gedoen nie.” Berty Botha sê hy is moeg daarvoor om met sy saamleefmaat en nege kinders in ’n eenvertrekhuisie te bly. “Ek wag al 20 jaar op ’n huis. Nou word daar vir my gesê ek kan nie ’n huis kry nie, want my kinders se ma het klaar ’n huis. “Maar daai is nie ’n huis nie, dis dan ’n eenvertrekhuis.” Gerald Pharo sê hy is ook al moeg daarvan om met ses familielede ’n slaapkamer te deel. Gestremde “Die huis is vir my beloof. Ek het papiere gekry dat my aansoek goedgekeur is, maar huise word nou rondom my uitgedeel.” Mabuti Mgoqi vertel hy wag ook al 10 jaar op ’n ordentlike dak oor sy kop. Hy en sy sesjarige gestremde dogtertjie bly tans in ’n hokkie. “Daai plek is so klein dat daar nie eens plek vir ’n rystoel is nie,” het Mgoqi gesê. Rachel Willemse sê op haar beurt as hulle kwelvrae rondom korrupsie nie bespreek word nie, is dit bye-bye vir die Jazz on the Rocks-fees. “Ons soek antwoorde. Ons word te lank in die donker gehou. “As ons dit nie kry nie, is ek jammer, maar dan gaan ons daai fees ontwrig. “Ons kan nie langer toelaat dat hierdie ongerymdhede voortgaan nie,” het ’n vasberade Willemse gesê. ’n Woordvoerder vir die Saldanhabaai Munisipaliteit, Ethne Law­rence, het gesê die inwoners het die bewerings van bedrog ook teenoor hulle geopper. Volgens Law­rence het hulle inwoners gevra om hulle van bewyse te voorsien om die bewerings te staaf. “Die Saldanhabaai Munisipaliteit het die Beneficiary Allocation Policy aangepas en dit is in Oktober 2018 goedgekeur. “Daarvolgens maak hierdie beleid voorsiening vir inkomstebevestiging alvorens ’n huis aan ’n beguns­tigde oorhandig word. “Dit word gedoen om seker te maak dat die begunstigde inderdaad minder as R3 500 per maand verdien om vir hierdie huis te kwalifiseer,” het sy verduidelik.