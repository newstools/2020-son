BINNEKORT gaan jou Maandae allesbehalwe blou wees danksy twee komedies wat op kykNET se kanaal 144 uitgesaai word. In April kan kykers na die tweede reeks van Huis Lelieveld en die splinternuwe komedie Cas Oppie Kassie uitsien. Die tweede reeks van Willie Esterhuizen se komedie Huis Lelieveld begin op Maandag 6 April om 20:00. In die eerste reeks het kykers sommige van die inwoners van die aftreeoord Huis Lelieveld – waar Molly (Lizz Meiring) die matrone is – leer ken. Die inwoners van Huis Lelieveld sluit in Fleur Pot (Elma Potgieter), Gielie se ma, Martha Goosen (Karin van der Laag), en Blaartjie Louw (Yvonne Schoeman). Huis Lelieveld se personeel is dominee Dou Droel (Matt Stern), wat onder sensuur geplaas is weens sy swakheid vir jong vroue, Spanner Proes (Reginald Hufkie), die kleurryke faktotum wat ’n interessante lewe buite die oord het, en Koekie de Kok (Lara Lourens), ds. Droel se assistent en deeltydse paaldanseres. In die nuwe reeks ontmoet kykers ’n nuwe karakter, Vis Venter, wat vertolk word deur Lochner de Kock. Vis is die groot moeilikheidmaker in die oord – hy dobbel en drink, en beskou die oord as sy Playboy mansion. Hy geniet elke minuut van sy aftrede en beskou dit as ’n geleentheid om heeltyd te paartie. Casper de Vries is ná ’n dekade terug op kykNET met die komedie Cas Oppie Kassie, wat ook van Maandag 6 April om 20:30 uitgesaai word. Kykers kan daarna uitsien om sommer ’n hele rits bekende akteurs in die komiese insetsel “Die Laager” te sien: Arno Greeff, Schalk Bezuidenhout, Chantal Jax Venter, Mila Guy, Alfred Adriaan, Gugu Madla­bane, De Klerk Oelofse en Heidi Mollentze. In dié reeks van 13 episodes sal kykers kan lag vir talle van Casper se mees geliefde karakters. Kyk maar uit vir Hanno, Greetje Appelmoes, Blertsie, Giselle, Renier van Loggerenberg en die liewe oom Kallie Marie. Daar is ook nuwe karakters soos Greta Komotie, ’n Sweedse meisie wat alles in haar vermoë sal doen om aardverwarming te keer, die TV-persoonlikheid Chappie Greyling en die sanger Snotklap. Cas Oppie Kassie is ook een van die heel eerste Afrikaanse TV-reekse wat ’n animasiereeks soortgelyk aan The Simpsons en Family Guy as deel van die program het. Con se Storie is ’n geanimeerde sepie oor ’n pastoor, Con, en sy familie se lewe wat gedurig met drama gevul is.