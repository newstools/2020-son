VAN die 181 gevalle van corona-virus in die Wes-Kaap is 152 daarvan in die Stad Kaapstad. Die Kaapse Wynlande-distriksmunisipaliteit het 10 gevalle, die Overberg 6 en die Tuinroete het 12. Een is as onbekend gelys. Alan Winde, Wes-Kaapse premier, sê drie inwoners is weens Covid-19 in die hospitaal opgeneem. "Ek wil net bevestig dat dié net die bevestigde gevalle is. Daar is moontlik baie meer mense wat die virus het wat nog nie simptome gewys het nie. Dit is hoekom dié lockdown so belangrik is en hoekom om by die huis te bly ons sterkste wapen daarteen is," het Winde gesê. Winde sê spanne van soveel as 100 mense werk onverpoosd om mense op te spoor wat getoets moet word. Hy het 'n versoek op mense gedoen om die regulasies van die lockdown te gehoorsaam deur by die huis te bly. "As ons almal dit doen, gaan ons weer terug na ons lewens kan gaan en die ekonomie te begin herbou. As ons dit nie doen nie en die virus versprei verder, sal baie mense sterf en die lockdown kan dalk verleng word." - News24