MET byna ’n miljoen mense in Mitchells Plain kan jy bottom-dollar bet ’n netbal-gem sal in die gebied gevind word. Hierdie prospect is moontlik gemaak danksy die onselfsugtige en uitstekende werk van die stigter van die Mr Price Foundation High Schools League, Shamiel Kolbee. Dit sluit onder meer ’n sokkerliga in. Veral dié liga is die laaste dekade baie suksesvol. Dit werk soos ’n goed geoliede masjien. Die Wes-Kaapse minister van kultuursake en sport, Anroux Marais, kan hiervan getuig. Marais is natuurlik geen vreemdeling vir die skole­liga nie. Diegene wat die skolesport in Mitchells Plain ondersteun, sou Marais reeds langs die veld gesien het – come rain or shine. Sy het ook groot lof gehad vir die manier hoe dit gerun word, veral gegewe die challenges. Droom Marais was een van die VIP’s wat by die Hoërskool Portlands was toe Kolbee die verwesenliking van sy 10 jaar lange droom aangekondig het: ’n netbalkode. Altesaam 40 laer­- en hoër­skole in die Plain sal deelneem aan die reeks. Volgens Marais kon dit ook nie op ’n beter tyd gekom het nie. “In 2023 bied ons die Netbalwêreldbeker in ons eie stad aan,” het sy gesê. “Met die netbalkode op die been, kan dit belangstelling lok. Dis wat ons kort om vroue ook te prikkel. “Dis nou vir vroue van die omgewing ’n geleentheid om hulle dogters te ondersteun en ’n liefde en passie vir netbal te ontwikkel.” Die tussentydse voorsitter van die Metropole South School Sport Association, Matthew Blaauw, het aanvanklik gedink Kolbee is van lotjie getik. “Dis nes 10 jaar gelede, toe mnr. Kolbee my genader en gesê het hy wil ’n skolesokkerliga begin. “Ek het na hom gekyk en gedink: Jy is mal, ” vertel Blaauw. Dop “Toe hy my jare later weer nader oor die netballiga, toe hou ek hom weer dop en dink: Mr. Kolbee, jy is mal, maar ek sal hom ondersteun,” aldus Blaauw.