'N MAN van KwaZulu-Natal is die afgelope week daaraan skuldig bevind dat hy sy eksmeisie doodgeskiet het. Zolile Khumalo (21) was 'n student aan die Mangosuthu Universiteit van Tegnologie (MUT). Thabani Mzolo, 'n voormalige student in elektriese ingenieurswese by dieselfde universiteit, het Khumalo op 1 Mei 2018 in 'n woning in die Durbanse middestad doodgeskiet. Hy het kort na die daad 'n bekentenis op Facebook geplaas. Regter Nompumelelo Radebe het in die KwaZulu-Natalse hooggeregshof Mzolo se getuienis verwerp dat sy (Khumalo) haarself geskiet het tydens ’n gestoei oor die vuurwapen. Radebe het Mzolo volgens berigte 'n blatante leuenaar genoem. Radebe het gesê Mzolo kon nie aanvaar dat Khumalo hul romantiese verhouding beëindig het nie en het daarna besluit om haar dood te maak. Enoch Malaza, MUT se visekanselier, het aan East Coast Radio gesê die uitspraak is ’n oorwinning en stuur ’n boodskap uit dat geslagsgeweld nie geduld sal word nie. - News24