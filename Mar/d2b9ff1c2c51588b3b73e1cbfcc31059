DIE Lions se rampspoedige Superrugby-seisoen het gister in Melbourne, Australië, nóg ’n terugslag beleef. Die Rebels het die Gautengers met 37-17 geklop. Dis nou die Lions se tweede nederlaag op hulle toer. Vir Cash van Rooyen, afrigter, se span gaan dinge nou éérs moeilik raak. Hulle moet voor hulle terugkeer huis toe na Nieu-Seeland reis om wedstryde teen die Blues en Highlanders te speel. Die driemalige Superrugby-naaswenner se grootste probleem dié seisoen is sy verstandhouding op die verdediging. Weer – soos in die nederlaag teen ’n baie swak Waratah-span – het die Lions groot gate vir die Rebels gelos om deur te hardloop. En nie eens toe die Rebels in die eerste helfte en ’n gedeelte van die tweede helfte met ’n speler minder moes klaarkom, kon dit die tuisspan keer om te gaan druk nie. Soos sake tans staan, lyk dit asof die Lions en Bulls die SA spanne gaan wees wat dinge gaan uitveg om die laaste plek. Daar is meer verwag van Van Rooyen se spelers, veral nadat hulle die Stormers voor hulle toer met groot veggees op Ellispark so byna omgedop het. Die Australiese been van ’n vier weke lange toer word gewoonlik as die maklikste beskou. En vir ’n makliker eerste twee weke kon die Lions nie gevra het nie. Met alle respek aan die Rebels en Tahs, hulle is nie juis spanne wat lyk asof hulle die uitspeelrondes van dié jaar se kompetisie gaan haal nie. Die Lions het egter toegelaat dat die Rebels na hulle toe hardloop eerder as om spasie te sny. Daar was ook min van die brood-en-botter-voordele soos ’n dominerende skrum en rolmaalbewegings van die Lions op die aanval te sien. Elton Jantjies, losskakel en kaptein, het moedig probeer, maar sonder ordentlike kommunikasie vanaf sy spanmaats oor waar die spasie is en hoe om te verdedig, het dit sy job baie moeilik gemaak. Jantjies het ná die game gesê sy span het so goed moontlik voorberei, maar kon net nie op die dag opdaag met die regte intensiteit nie. REBELS – drieë: Andrew Kellaway (2), Richard Hardwick, Isi Naisarani, Dane Haylett-Petty; doelskoppe: Matt Toomua (3); strafdoele: Toomua (2).