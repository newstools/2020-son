DIE taxi-vereniging in Franschhoek gaan nie toelaat dat die corona­virus sy besigheid verlam nie. Taxi-eienaars probeer met die hulp van plaaslike besighede hulle klante gesond hou. Hiervoor is daar ’n handewaspunt op die taxi rank opgerig. Geen pendelaar word toegelaat om in ’n taxi te ry as hulle nie hulle hande gewas en met spirits bespuit het nie. Groen blokke Sunlight- seep en waterpype is deur ’n sake-eienaar, Jeremy Astfalck, aan die taxi-vereniging geskenk. Astfalck het by Son gespog hulle is die eerste taxi rank wat dit gedoen het. Hy verduidelik: “Ons staan saam met die gemeenskap. As ons dit kan regkry, kan die hele land dit regkry. “Dis ’n wêreldwye probleem en ons moet ’n oplossing daarvoor kry. “Dis ’n ongelooflike ding om te sien hoe mense saamwerk.” Astfalck sê die enigste probleem wat hulle tans het, is dat die munisipaliteit nie die nodige water wil verskaf nie. Hy sê hulle word gelukkig deur ’n ander besigheid van water voorsien. Deel Astfalck noem hulle vat dit ’n stap verder deur mense oor Covid-19 in te lig deur inligtingsborde op te plak. Hy verduidelik: “Die taxi-bestuurders gaan hulle kennis met die gemeenskap deel. “Behalwe vir die inligtingsbordjies wat opgeplak is, sal daar ook pamflette aan die pendelaars uitgedeel word. “Ek het al 20 jaar ’n winkel hier en die gemeenskap is deel van my lewe.” Florina Boonzaaier, ’n pendelaar, is nie ’n bietjie impressed oor die stelsel nie. Sy sê sy voel baie goed daaroor dat hulle hulself op hierdie manier teen die corona-virus kan beskerm. Boonzaaier sê: “Wat ons hier doen, moet ons by ons huis ook doen. “Ons moet self voorsorgmaatreëls tref.” Lesley-Ann Jefthas, die rank master, sê die handewaspunt is nie net aangebring oor die corona-virus nie, maar ook vir mense se algemene gesondheid. Verskaf Jefthas sê: “Dis ’n baie goeie idee vir ons pendelaars. “Daar was ’n paar mense wat bang was en ons uitgevra het oor die virus. “Van die mense dra hulle eie sanitiser saam met hulle. Ons verskaf aan dié wat nie het nie. Felicity Purchase, die Stad Kaapstad se mayco-lid vir vervoer, sê juis taxi-eienaars moet hulle pendelaars se veiligheid in ag neem. Purchase sê: “Taxi-bestuurders word daaraan herinner hulle moet hulle taxi’s skoon hou en dit gereeld met ontsmettingsmiddel skoonmaak. 