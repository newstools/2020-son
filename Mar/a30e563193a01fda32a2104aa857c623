DIE Wes-Kaapse minister van finansies, David Maynier, het Dinsdag sy eerste begrotingstoespraak in die provinsiale wetgewer gelewer. Maynier het begin deur te sê dat die Wes-Kaapse finansiesdepartment voorsiening gemaak het vir in die geval daar gevalle van Covid-19 in die provinsie aangemeld word. Hy was egter gou om mense te waarsku om nie fake news te versprei nie. Tot dusver is daar nog geen bevestigte gevalle van die virus in die provinsie nie. "Ons staan gereed om die gesondheidsdepartemente te steun as die coronavirus die Wes-Kaap bereik," het Maynier gesê. Hoewel die ekonomie nog swak lyk is Maynier van mening dat dit kan herstel om in die volgende vyf jaar met 1,6% te groei. Maynier sê weens die swak ekonomie moes die Wes-Kaapse regering sy begroting sny om dit 'n beter kans te gee om te herstel. "Ons hoop vir die beste en beplan vir die ergste," het hy bygevoeg. Hy sê die provinsiale regering beplan om R71, 6 miljard in die 2020/21-boekjaar te bestee. In die 2021/22-boekjaar gaan hy na verwagting R74,9 miljard spandeer en R78,3 miljard in die daaropvolgende een. Plaaslike regerings gaan ook 'n stuk van die koek kry van tussen R904 miljoen vir die Sentrale Karoo Munisipaliteit en R49,2 miljard in die Kaapstadse stadsraad. Maynier sê verder hy gaan altesaam R4 miljard spandeer om "veiliger gemeenskappe te skep." Hy verduidelik: "Ons gaan R1,1 miljard oor die middeltermyn spandeer om meer wetstoepassers te ontplooi om misdaad te bekamp - veral gewelddadige misdaad. "En ons sal meer as R1,3 miljard spandeer om wetstoepassing op ons paaie te verbeter deur die vermeerdering van verkeersbeamptes en opleiding en tegnologie te verbeter." Volgens hom gaan R32,3 miljard gespandeer word om ekonomiese groei 'n hupstoot te gee en jobs te skep. Hy voeg by hy gaan R474,1 miljard in die middeltermyn spandeer op die Go George-busdiens sodat "mense in Thembalethu, Parkdene, Borcherds, Conville en Lawaaikamp toegang tot busdienste kan hê." Hy sê ook: "Ons sal R7,4 miljard oor die middeltermyn op behuisingsprojekte spandeer en meer as 100 000 behuisingsgeleenthede verskaf sodat meer mense in die Wes-Kaap toegang kan kry om 'n huis te het of te huur."