DIE ANC in die Sentraal-Karoo sê hy is verbaas dat die Wes-Kaapse onderwysminister, Debbie Schäfer, so lank gevat het om skoolbusvervoer in Beaufort-Wes weer in te stel. Dit kom nadat daar beswaar gemaak is daarteen dat die Wes-Kaapse onderwys­departement (WKOD) die busroetes vir leerders in dié dorp in 2019 teruggetrek het. Dit het daartoe gelei dat honderde leerders daagliks kilometers ver moes stap – onder meer oor die baie besige N1-snelweg – om by hulle onderskeie skole uit te kom. Schäfer het vandeesweek aangekondig sy het die appèl van bekommerde ouers en inwoners teen die WKOD se besluit om die vervoerdiens terug te trek, goedgekeur. Windy Plaatjies, ANC-sekretaris in die Sentraal-Karoo, sê hulle verwelkom Schäfer se besluit. Volgens hom is dié verwikkeling ’n simboliese oorwinning vir die arm gemeenskappe. “Die ANC sal altyd vas staan agter die armste van die armes,” sê hy. Plaatjies voeg egter by: “Wat baie skokkend is, is die feit dat Schäfer so lank gevat het om ’n maklike logistiese besluit te neem om die busdiens weer in te stel. “Ons is steeds van mening dat Schäfer die gemeenskap om verskoning moet vra. “Ons doen ’n beroep op Schäfer en die provinsiale regering om nie dieselfde fout in enige ander deel van die provinsie te herhaal nie. “Hulle moet leer om te konsulteer, die regte besluite te neem en om gemeenskappe in te lig.” Schäfer sê sy het die appèl goedgekeur nadat sy die betrokke roete persoonlik geïnspekteer het. “Ek wou die perspektief van bekommerde ouers en inwoners behoorlik verstaan voordat ek my besluit geneem het,” sê sy. “Die WKOD se vervoer­beleid maak weens ’n beperkte begroting voor­siening vir vervoer aan leerders wat verder as 5 km skool toe moet stap. “Beaufort-Wes was voorheen ’n uitsondering as gevolg van die omstandighede wat dit onveilig maak vir leerders om te stap.” Bult Maar ná haar inspeksie van die roete langs die N1-snelweg was Schäfer oortuig dat die pad ’n gevaar vir die kinders inhou, ondanks veranderinge op die pad. Sy sê: “Daar is geen verkeersligte nie. Daar is ’n bult net voor die voetoorgang. “As voertuie vinnig ry, is dit nie maklik om betyds te stop nie. “Dit is ook nie maklik (vir motoriste) om te verwag daar gaan ’n voetoorgang onderaan die bult nie.” Daar was ook nie verkeersbeamptes teenwoordig by die voetoorgang op die dag van haar inspeksie nie, sê sy. Volgens haar is daar boonop ’n groot getal leerders – sowat 740 – by die kwessie betrokke.