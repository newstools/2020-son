BASHEER Walters se harde werk in provinsiale krieket het hom van ’n nuwe kontrak saam met die Warriors in die 2020/’21-seisoen verseker. Diée veteraan-naatbouler en voormalige Titan-speler was nie laas seisoen lid van die Warriors se gekontrakteerde groep nie. Walters moes toe sy weg terug na franchise-krieket baan deur in provinsiale krieket saam met die Oostelike Provinsie sy staal te toon. Die Warriors gaan sy ervaring ook nodig hê in die komende seisoen, met ster-boulers soos Lutho Sipamla en Sisanda Magala wat die Oos-Kaap verlaat het om vir die Highveld Lions te gaan speel. Walters is nie die enigste voormalige Warrior wat met ’n nuwe kontrak spog nie. Aya Gqamane van die Grens is ook weer deur die Oos-Kapenaars gekontrakteer. Die Warriors het ook talent van ander provinsies en franchises gekry. Hulle is Stefan Tait van die Suidwestelike Distrikte, Wihan Lubbe (Lions), Tshepo Ntuli (Lions), Mthiwekhaya Nabe (Cape Cobras) en Marco Jansen (Knights). Trots Shafiek Abrahams, algemene bestuurder van OP Krieket en Krieket Oos-Kaap, glo die spelers wat vir die Warriors gekontrakteer is, het die regte kombinasie van ervaring, talent en mededingendheid. “Ondanks die wyse waarop die seisoen tot ’n einde gekom het, kan ons met trots ons spelers loof vir uitstekende vertonings in die onderskeie plaaslike formate,” sê Abrahams. “Die Warrior-franchise wy hom toe tot die ontwikkeling van elke liewe speler se vaardighede. Die visie is om die span as ’n geheel te bemagtig. “Ons sien uit na wat in die komende seisoen voorlê. Ons glo die groep wat gekies is, beklemtoon die Warriors se toewyding tot diegene wat dit die meeste verdien en hulle liefde vir dié sport uitbeeld.” Die Warriors se gekontrakteerde groep is: Matthew Breetzke; Gihahn Cloete; Jade de Klerk; Aya Gqamane; Marco Jansen; Wihan Lubbe; Marco Marais; Edward Moore; Mthiwekhaya Nabe; Lesiba Ngoepe; Tshepo Ntuli; Sinethemba Qeshile; Rudi Second; Jon-Jon Smuts; Glenton Stuurman; Stefan Tait; Yaseen Vallie; Basheer Walters.