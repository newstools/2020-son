AL IS die koms van Engeland, eendagkrieket se wêreldkampioen, vir ’n kitsreeks in Suid-Afrika in November en Desember vasgemaak, speel dié span se beheerliggaam (ECB) nog behoorlik kat en muis oor die samestelling van ’n toerspan. Die ECB het gister by monde van sy direkteur van krieket, Ashley Giles, gesê die sielkundige gesondheid van die Engelse spelers sal gemonitor moet word. Nes met die Engelse se tuisreekse teen die Windies, Pakistan en Australië vroeër vanjaar, word die drie eendag- en T20-wedstryde teen die Proteas in ’n biologies veilige borrel (bio-borrel) in Kaapstad en die Paarl beslis. Geen toeskouers sal by wedstryde toegelaat word nie. Dit vorm deel van bio-borrel-protokol om die verspreiding van Covid-19 te probeer keer. Daar was eers vrese dat die toer glad nie sou kon plaasvind nie, want Krieket Suid-Afrika se administratiewe sake was nog deurmekaar. Nadat ál die KSA-raadslede egter bedank het, kan geesdriftiges nou weer uitsien na lekker krieket. Maar niemand sal ’n verswakte Engelse span teen die Proteas wil sien speel nie – al is dit ook net op TV. Giles voel egter as spelers té veel tyd in ’n bio-borrel-omgewing deurbring, kan dit ’n negatiewe sielkundige uitwerking hê. “Dit is ongewone omstandighede vir almal. Dit is glad nie normaal om vir ’n lang tydperk in ’n bio-borrel-omgewing te bly nie,” het Giles aan Sky Sports verduidelik. “Ons werk aan strategieë om mense makliker in en uit borrels te kry. Dit geld vir spelers en bestuurslede. Die samewerking van die spanne teen wie ons speel, is belangrik.” Eoin Morgan, kaptein van die Engelse span, het boonop laas week gesê sommige Engelse spelers kan besluit om van die toer na Suid-Afrika en ander internasionale toere te onttrek as hulle bekommerd raak oor hul geestestoestand. Giles het sy onderhoud met Sky Sports afgesluit deur te sê: “Ons is bewus dat ons baie krieket gaan speel en ons kan nie dieselfde mense in daai borrel-omgewings plaas nie.” Intussen het Faf du Plessis en David Miller besluit om hulle van deelname aan Sri Lanka se nuwe T20-kompetisie, die Lanka Super League, te onttrek. Du Plessis en Miller sal dus in die reeks teen Engeland kan speel. Daar hang ook nog ’n vraagteken rondom die beskikbaarheid van AB de Villiers vir die Proteas. Hy speel tans in die Indiese Premierliga vir die Royal Challengers Bangalore, maar het hom reeds onttrek aan vanjaar se Big Bash League­ wat op 3 Desember in Australië begin. De Villiers het in 2018 laas vir die Proteas gespeel.