ONDER die 20 vermeende lede van die Terrible Josters-bende wie se verhoor gister in die Kaapse hooggeregshof begin het, is daar na verneem word 2 leiers. Elton “Koffie” Lenting en Raymond “Muis” Arendse staan albei tereg op ál 145 klagte wat die staat teen hulle gebring het. Die groot groep was nou reeds byna drie jaar in Polls­moor in aanhouding in afwagting van die begin van hul hofsaak. Die verhoor het gister in dieselfde hof begin waar 12 van hul vermeende bendebroers op 71 klagte hof geloop het. Die jongste lid van die nuwe groep is 18 jaar oud en die oudste 41. Die 145 aanklagte teen hulle sluit in moord, die onwettige besit van vuur­wapens en ammunisie, die besit van dwelms, poging tot moord en aanranding. Benewens Koffie en Muis staan Lorenzo “Draad” Coetzee (23) tereg, asook Moegamat “Pang” Moeniers (26), Kyle Scheepers (23), Warren “Warra” Claasen (22), Bradley “Kapadien” Roberts (22), Gra­shon “Malema” Klaasen (21), Mustaqeem “Staggie” Titus (18), Leandro “Jonkie” Olivier (24) en Lezay “Kleintjie” Booysen (22). Die res is Bashier “Blade” Seboa (21), Luthando Mvumbi (21), Wandisela “The One” Mala (18), Tevin Adams (23), Nathan “Nikey” Welcome (23), Nizaam “Pang” Dreyer, Eugene “Vleis” Remedies (21), Samuel “Tonkies” Arendoff (22) en Lwazi “General” Hlekani (23). Voorgelees Kleintjie en Kapadien was albei lid van die groep van 12 wat voorheen in dieselfde hof voorgekom het. Die twee was onder die ses vermeende lede wat laas maand vrygespreek is. Die staatsaanklaer, wat verkies om nie geïdentifiseer te word nie, het gister in die hooggeregshof die klagstaat van 77 bladsye voorgelees. Nadat die klagstaat in die hof voorgelees is, kon die beskuldigdes pleit. Koffie en Muis staan tereg op klagte 4 tot 145. Klag 14 hou verband met die besit van of gebruik van dwelms. Aangehits Die staat voer aan dat beskuldigde Koffie en Muis die ander beskuldigdes onregmatig aangehits en aangemoedig het om aan mis­dadige en bende-aktiwiteite deel te neem. Die verhoor gaan vandag voort.