DIE verwoestende Covid-19 knou ook kulture en tradisies. Die Kaapse Klopse en Tweede Nuwejaar is so eie aan die Kaap soos Tafelberg en die suidooster. Elke jaar stroom derduisende mense na die Moederstad om te sien hoe die kleurvolle klopse en hul voorlopertjies die stad ophelder met hul veelkleurige uitrustings en musiek. Troepe Asof Covid-19 nie al genoeg lewens, ekonomieë en livelihoods vernietig het nie, begin die vuil uil van ’n virus ook nou sy lippe aflek vir een van die hoogtepunte op die Kaapse kalender. Meer as 100 jaar al is die Tweede Nuwejaarsvieringe iets wat Kapenaars baie na aan die hart lê. Maar dié keer wil die corona-virus-pandemie die troepe en toeskouers fnuik. Met dié dat almal nou die “nuwe normaal”-psalm sing, sal aanpassings rondom die Kaapse Klopse-vieringe maar gemaak moet word. Muneeb Gambeno, direkteur van die Kaapse Klopse Karnaval Assosiasie (KKKA), het gister aan Son verduidelik dat hulle tans besig is met die beplanning van 2021 se karnaval. Gambeno sê al sal sommige van die tradisies gebreek moet word, sal ander steeds voortgaan, net op ’n ander manier. “Ons het ’n goeie idee rondom hoe dinge sal gaan, maar dit moet nog gefinaliseer word. “Ons bespreek die moontlikheid om die kompetisie op TV te wys of aanlyn te hou. “So, dit sal soos ’n hybrid-kompetisie wees waar mense in die stadion sal wees en ander dit aanlyn sal kyk.” Maar soos dinge nóú staan, vertel Gambeno, gaan daar geen march op Tweede Nuwejaar wees nie ... “As dit nie beter gaan nie, sal ons dit waarskynlik later moet doen. Ek kan wel bevestig dat ons nie nét die Stad se regulasies sal volg nie. Ons sal ook die regulasies rondom die virus volg. “Die gesondheid en veiligheid van ons troepe en toeskouers is ons topprioriteit.” Richard Bosman, uitvoerende direkteur van die Stad Kaapstad se veiligheids-en-sekerheidsdienste, bevestig dat die Stad ’n finansieringsooreenkoms vir drie jaar met sommige minstrel-organisasies het. “Ons is besig om met verskillende organiseerders te kommunikeer om die datums, die omvang en die voetspoor van die geleentheid te bespreek. Dis om te verseker dat die geleenthede by die huidige nasionale regulasies hou.” Veiligste Bosman sê hulle verstaan sulke events se waarde. “Daar is verskeie redes wat belangrik is, soos sosiale samehorigheid, ekonomiese groei en werkskepping. “Ons wil verseker dat die integriteit van alle geleent­hede behou word en dat die geleenthede op die veiligste manier aangebied word vir almal wat dit in dié uitdagende tye bywoon.” Volgens Bosman het die Stad se afdeling vir events ’n dokument vir standaard bedryfsprosedures ontwikkel as riglyn wat deur die organiseerders van die geleentheid gebruik kan word. “Dis om te verseker dat geleenthede in ’n veilige omgewing aangebied word.”