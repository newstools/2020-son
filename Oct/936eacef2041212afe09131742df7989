VUURWERKE word nie in Drakenstein verwag nie. Die munisipaliteit sê in ‘n verklaring dat die raad ‘n ban op die afvuur van vuurwerke goedgekeur het. Riana Geldenhuys, ‘n woordvoerder vir Drakenstein, sê: “Dit sluit Paarl, Wellington, Mbekweni, Gouda, Saron, Hermon en Simondium in, maar nie vooraf-goedgekeurde events nie.” Sy voeg by: “Die besluit kom na inwoners, diereregte-organisasies en die sakesektor die munisipaliteit versoek het om ‘n ban op die gebruik van vuurwerke te heroorweeg.” Volgens die munisipaliteit het hulle ook die risiko van fisiese skade en beserings, asook impak op kinders, senior burgers, diere en die risiko vir die omgewing en sakesektor in ag geneem. Mayor Conrad Poole sê: “Die stap is nog ‘n bewys dat die munisipaliteit omgee oor die veiligheid van die inwoners.” Om seker te maak inwoners gehoorsaam die reëls sal die polisie en wetstoepassingsbeamptes beslag lê op enige onwettige vuurwerke en diegene wie die reëls oortree beboet. Volgens die munisipaliteit is ‘n boete vir die gebruik van vuurwerke in ‘n gebou R200, verkoop van vuurwerke aan ‘n kind is R300 en om ‘n kind onder 16 toe te laat om vuurwerke sonder ouer-toesig te gebruik is ‘n R300 boete. In hul verklaring sê Drakenstein: “Volgens die bylaw op die beheer van vuurwerke sal enige persoon wie die wet oortree verantwoordelik wees vir ‘n boete van nie meer as R1000 of tronkstraf van nie meer as ses maande.” ‘n Beroep word ook gedoen op inwoners om enige onwettige vuurwerke te rapporteer by 0800 555 337.