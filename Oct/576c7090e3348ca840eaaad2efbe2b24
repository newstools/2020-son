’N POLISIEBEAMPTE van die Philippi-Oos-polisie is dood toe hy Woensdagaand in ’n sluipmoordaanval in Samora Machel 11 keer geskiet is. Konst. Khanyisa Stofile (29) was van diens af en het saam met twee vriende in ’n wit Jetta gesit en drink toe ’n gewapende man reguit op hom afpyl, sê ’n bron. Volgens die bron het die voertuig langs die Qabi tavern gestaan. Die voorruit van die kar was vol koeëlgate. “Toe die polisie op die toneel kom, was daar niemand in die kar nie. Omstanders vertel dat die drie manlike insittendes in ’n privaat voertuig hospitaal toe geneem is. Die polisie het die drie in die Mitchells Plain Distrikshospitaal opgespoor. Stofile het toe reeds aan sy wonde beswyk. Sy vriende is ook in die skietvoorval beseer. Een van sy maats het aan die polisie vertel dat die skieter, ’n man met ’n hoody aan, tot by die kar geloop en toe begin skiet het. Verlies Stofile is twee keer in die bors geskiet, drie keer in sy linkerarm en ses keer in sy regterarm. Brig. Novela Potelwa, polisiewoordvoerder, het die polisieman se dood bevestig. “Stofile, van Khayelitsha, was drie jaar by Philippi-Oos gestasioneer. Sy kollegas beskryf sy dood as ’n tragiese verlies. Volgens hulle was hy ’n stillerige mens wat baie dedicated was.” Die Wes-Kaapse polisie het hul medelye met Stofile se familie uitgespreek. Die Valke ondersoek die moordsaak.