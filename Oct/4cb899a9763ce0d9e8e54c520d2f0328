NOLENE Conrad is verheug dat atletiek-aktiwiteite weer van Sondag af amptelik in Suid-Afrika hervat word. Dié wenner van 2018 se Two Oceans-halfmarathon (21,1km) verstaan egter nie waarom wedlope net tot 10 km beperk word nie. Volgens Atletiek Suid-Afrika (ASA) gaan oefeninge en beheerde kompetisies ingevolge die regering se streng mediese en veiligheidsprotokolle vir Covid-19 vanaf Sondag 1 November toegelaat word. Byeenkomste sal weer kan plaasvind, maar dit sal tot afstande van nie verder as 10 km beperk word. Dit sluit padwedlope, park­runs, landloop en trail-wed­lope in. Wedlope oor langer afstande word as hoërisiko-aktiwiteite beskou en gaan dus nie toegelaat word nie. Hoogstens 500 atlete sal toegelaat word om aan wedlope deel te neem. Die maksimum getal persone by ’n lokaal mag ook op enige gegewe tydstip nie 500 oorskry nie. By baan-en-veld-byeenkomste sluit dit atlete, tegniese beamptes, vrywilligers, die mediese span, die media en uitsaaispan (waar relevant), sowel as die stadion-werknemers in. Geen toeskouers word by baan- en veldbyeenkomste toegelaat nie. Conrad, een van Suid-Afrika se voorste vroue-atlete, is uiteraard bly atlete kan uiteindelik weer meeding. Die 35-jarige boorling van Bishop Lavis spog met ses Suid-Afrikaanse titels in drie dissiplines. Sy het al Suid-Afrika in padwedlope, op die baan en in landloop verteenwoordig. Sy het gister aan Son gesê: “Ja, ek is happy dat ons nou ’n bietjie kan terugkeer na kompetisie, maar daar is nie baie opsies vir wedlope nie. “Vir ons (elite-atlete) is daar nog nie ’n verskeidenheid wedlope met vinnige en plat roetes om van te kies waar jy dalk ’n goeie tyd kan hardloop nie. “Ons is egter almal maar bly dat ons net weer kan kompeteer. “Ek verstaan egter nie die logika dat wedlope tot net 10 km beperk gaan word nie. “Jy word toegelaat om ’n 5 km parkrun te doen waar baie mense saam opgegaar gaan wees. “ ’n Halfmarathon en marathon (42,2 km) sou eintlik beter gewees het in terme van hoe ver die atlete van mekaar uitgesprei sal wees. “Vir my persoonlik is dit nie ’n probleem nie, want ek wil eintlik net ’n bietjie vinniger in die 10 km en korter afstande hardloop. “Dit sou meer sin maak om minstens een of twee races te hê waarin mense kwalifiserende tye vir die marathon kon hardloop.” Conrad wou ook weet hoekom die bane nog nie vir elite-atlete oopgestel is nie. “Ek is ’n lid van SA se Olimpiese span en sukkel om toestemming te kry om op die Maties se baan te oefen, so jy kan nie ordentlik voorberei nie.” Volgens ASA sal die reëls en beperkings met betrekking tot die toegelate byeenkomste aan die einde van Desember in oorleg met die departemente van sport en gesondheid hersien word.