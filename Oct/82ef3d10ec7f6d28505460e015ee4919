JUVENTUS verwelkom Barcelona vandag in Turyn vir een van die mees glansryke fixtures van die Champions League se groepfase. Die vooruitsig van ’n showdown tussen Juventus se talisman, Cristiano Ronaldo, en sy eweknie van Barça, Lionel­ Messi, het dié wedstryd een gemaak om na uit te sien. Sonder om sokkerkoppe se bubble te bars, is daar straks ’n moontlikheid dat die rivalry nie voortgesit sal word nie. Dis omdat CR7, soos Ronaldo bekendstaan, positief getoets is vir Covid-19. Die Portugees is al sedert 20 Oktober onder kwarantyn en kanse lyk skraal dat hy vir vandag se stryd sal terugkeer. Maar wie weet, dalk voer die Old Lady iets in die mou en kondig tog Ronaldo se beskikbaarheid ter elfder ure aan om Barça onkant te betrap. Die Italiaanse kampioenspan koester natuurlik wraakgedagtes nadat Barça hulle in die eindstryd in 2015 geklop het. Juvé se nuwe manager, Andrea Pirlo, spog ook nog met ’n onoorwonne rekord sedert hy dié seisoen die leisels oorgeneem het. Dieselfde kan egter nie van sy eweknie Ronald Koeman gesê word nie. Die Nederlandse afrigter van Barça was reeds twee keer aan die verloorkant in La Liga – teen Getafe en laas week se El Clásico-nederlaag met 1-3 teen Real Madrid. Of Ronaldo wel gaan uitdraf of nie, daar is nie ’n beter kans vir Pirlo en sy troepe om die Catalans aan te durf nie. Intussen is Manchester United se taak straks vergemaklik met nuus dat die besering­spook RB Leipzig teister. Die Duitse span het laas seisoen verras in dié gesogte kompetisie, maar sal straks sonder sy staatmakers Nordi Mukiele, Konrad Laimer en Lukas Klostermann moet klaarkom. Amadou Haidara is ook onder kwarantyn nadat hy positief getoets is vir die corona-virus. Tog lê daar steeds vir United ’n uitdagende stryd op Old Trafford voor omdat die besoekers se Kevin Kampl en Tyler Adams terug in die prentjie is om Leipzig te versterk.