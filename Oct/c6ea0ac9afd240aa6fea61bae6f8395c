SUID-AFRIKA se amptelike opposisie vergader die naweek om onder meer nuwe leiers te kies. Twee van die posisies wat veral dopgehou word is die van leier en voorsitter van die federale raad. Die party se interim leier, John Steenhuisen, ding mee om die pos met Mbali Ntuli. Terwyl die huidige voorsitter van die federale raad, Helen Zille, met Mike Moriarty om die pos mee ding. Steenhuisen is in November verlede jaar as interim leier verkies na die bedanking van Mmusi Maimane, hy het toe meegeding teen Makashule Gana. Net 'n maand vroeër is Zille as voorsitter van die federale raad verkies, na die bedanking van party-veteraan James Selfe. Die ander posisie waarvoor meegeding word is die van die drie ondervoorsitter. Die kandidate is Anton Bredell, Annelie Lotriet, Refiloe Nt'sekhe en Jacques Smalle. Die DA-kongres geskied aanlyn met die party wat van 'n aanlyn-stemstelsel gebruik sal maak om vir nuwe leiers te kies. In 'n verklaring verduidelik die DA: "Elke afgevaardigde sal 'n unieke stemkode per SMS na hul selfoon ontvang. Die kode kan gebruik word om slegs eenkeer te stem. "Wanneer die stemmery Saterdagaand voltooi is, sal die stemdata en nie die stemuitkoms nie, op 'n flash drive in die teenwoordigheid van die kandidate se verteenwoordigers en 'n onafhanklike ouditeur gestoor word. Die flash drive en 'n kopie sal dan in 'n koevert toegeplak word en in 'n kluis geberê word. "Sondag sal dit deur die ouditeur en verteenwoordigers van die kandidate uitgehaal en oopgemaak word en die data sal dan afgelaai word om die uitkoms te bepaal." Die nuwe leiers sal na verwagting Sondagmiddag omstreeks 15:00 aangekondig word.