INWONERS van Uitsig kan darem nou weer in Daphnelaan stap sonder om hul neuse op te trek nadat die vullis daar verwyder is. Son het vroeër dié week berig oor die vullis wat daar gedump word en die impak wat dit op die inwoners en skoolkinders in die omgewing het. Die stink vullis wat so ophoop, is een van die grootste frustrasies vir inwoners en die laerskool langsaan, Tygersig Primêr. Só het Zelda Trantraal, woordvoerder van Ravens­mead se gemeenskapspolisiëringsforum by Son se besoek aan die vuil straat gesê. Volgens Tran­traal is dit in­woners wat die vullis daar strooi. Sy sê sommige van die items is ’n gesondheidsrisiko. Sy en Barbara Flaendorp, voorsitter van Tygersig se beheerraad, het toe ’n beroep op die gemeenskap gedoen om op te hou vullis dump. Tran­traal vertel die vullis word net verwyder as hulle die plaas­like raadslid daaroor inlig. Sy sê hulle waardeer dit, maar dit sal ook help as die owerhede ’n permanente plan kan maak om die vullis daar weg te kry. Sy meen ’n groot vullisdrom sal dalk die verandering maak wat hulle so be­nodig. Nood By Son se besoek Maandagoggend was die straat vol vullis, maar Woensdag­oggend was die straat mooi skoon en ál die vullis is verwyder. “Ons is baie beïndruk. “Ek voel dit is vir my ’n baie goeie gesig om te sien hoe besig die werkers van die munisipaliteit al vroegdag was. “Ek waardeer die feit dat hulle seker die berig gelees en ag geslaan het op die nood van die gemeenskap. Trantraal pleit: “Ons vra die gemeenskap om die pad skoon te hou. “Dit is nou lekker skoon, so nou kan die kinders weer lekker vrylik hier deurloop.” Sy het die raadslid namens die gemeenskap bedank. Flaendorp sê sy voel ook baie goed dat hulle nou weer ’n skoon straat het.