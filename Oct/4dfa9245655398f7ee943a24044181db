WYLE prof. Daniel Plaatjies (57) was nie net ’n kampvegter vir gelykheid en geregtigheid in die land nie, maar ook ’n kranige sokkerspeler. Hoewel Plaatjies nie altyd tyd aan sy kant gehad het om ’n meer aktiewe rol te speel by die Metropolitan se LFA (plaaslike sokkervereniging) nie, het hy daar diep spore getrap. Dié voormalige speler van Vernals en Bonteheuwel United laat ’n groot leemte in die sokkergemeenskap. Volgens Richard “Rhee” Morgan, Sea Point Swifts se legendariese midfielder en ’n inwoner van Bontas, was Plaatjies ’n belowende striker met ’n blink toekoms. “Hy is een van daai spelers wat die bul by die horing gepak het op die speelveld sowel as in die lewe in general,” het Morgan gesê. “Hy was baie competitive op die veld, maar sy studies het hom van die sokkerveld af gehou. Hy’t destyds ook vir Aurora in die Challenge Cup gespeel waar die span teen Peninsula vasgeval het. “Ek onthou ’n baie ongewone en snaakse gebeurtenis toe hy vir die Met se board-span gespeel het. Ek het toe vir die WP se span gespeel. Die wedstryd is afgeblaas toe ’n ou met ’n perd oor die veld gegalop het. “Daniel sê toe vir my: ‘Welcome back to Bonteheuwel.’ “Vaarwel my vriend,” groet Morgan.