KERKLEIERS van Hanover Park het ingetree ná die afgelope naweek se bloedbad. Die gemeenskap gaan gebuk onder nóg ’n vlaag van geweld en bloedvergieting. Hulle het hulle nou tot gebed gewend sodat daar net ’n einde kan kom aan al die bloedvergieting in hul midde. Verskeie geestelike leiers en gemeenskapsleiers het Sondag die massa-biduur gehou nadat 11 mense die naweek geskiet is, van wie vier noodlottig. Twee van die gewondes is kinders. Dis juis oor die onskuldige lewens waaroor die gemeenskap so ontsteld is. Lede van die teen-bende-eenheid en meer metro cops is intussen in die area ontplooi. Volgens ’n plaaslike leraar, past. Eon Adams, is die geseënde biduur gehou by Donegal Court, wat een van die hotspots in Hanover Park is. Volgens Kashiefa Mohammed, ’n gemeenskapsaktivis, het polisie-brutaliteit toegeneem nadat meer cops in die area ontplooi is. Misdaadplan Lede van die teen-bende-eenheid het glo onlangs ’n druggie aangerand. Volgens Ebrahim Abrahams, voorsitter van die gemeenskapspolisiëringsforum in Hanover Park, weet hy nie wat die cops of metro cops in die area doen nie. Hy beweer hulle het nie ’n misdaadplan nie. Abrahams sê: “Hulle kom die area binne, dan slaan hulle onskuldige mense. “Ons is veronderstel om die oë en ore van die gemeenskap te wees, maar hulle konsulteer ons nie.” Volgens Abrahams het hy nog niks van die ekstra 80 metro cops gesien wat JP Smith, mayco-lid vir veiligheid en sekuriteit, belowe het nie. Intussen het Albert Fritz, Wes-Kaapse minister van gemeenskapsveiligheid, ’n vergadering oor die bendegeweld met die provinsiale polisiekommissaris, lt.genl. Yolisa Matakata,  aangevra. Ondermyn Hy is bekommerd oor die bendeskietery in die Wes Kaap nadat daar verlede week ook ses mense i n Khayelitsha doodgeskiet is. Volgens Fritz kan daar nie toegelaat word dat geweld die veiligheid van gemeenskappe so ondermyn nie. Niemand is al vir die moorde gearresteer nie.