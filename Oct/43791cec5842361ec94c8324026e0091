DIE jongste Ithuba-miljoenêr het “30 keer” na sy kaartjie gekyk om seker te maak hy is wel die wenner. Die wenner is van Bloemfontein en hy het ’n handige R121 miljoen losgeslaan. “Ek was baie opgewonde en senuweeagtig toe ek by die Nasionale Lotery-kantoor in Bloemfontein instap om te bevestig ek het gewen.” Hy’t nog ’n paar jaar voor sy aftrede oor, maar sê: “Ek het hard genoeg gewerk en is dankbaar ek kan vroeg aftree. My vrou wil haar graad voltooi en ek sal haar ondersteun.” Hy is ’n godsdienstige man en sal geld aan die kerk gee. Hy sê die huishulp en tuinier werk nie elke dag by hulle nie, maar hy gaan hulle voltyds aanstel en meer betaal. Hy wil ook van die geld belê.