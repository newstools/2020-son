'N MA van drie is nou gatvol van rondtrek en al 28 jaar wag op ‘n huis. Rene George (53) van Kensington, oorspronklik van Hanover Park, het al in 1992 aansoek gedoen vir ’n huis. "Ek is nou al moedeloos en moeg van rondtrek." George sê sy kan tans nie die huur bekostig waar sy bly nie. "Mense vra baie geld om te huur en ek het nie eers kos in my huis nie. "Ek is geregtig om ’n huis te kry." Hoekom kry ander mense wat nie van die Wes-Kaap is nie dan huise,” wou sy weet. George sê sy was al verskeie kere by die behuisingskantoor in Kaapstad en weet nie meer watter kant toe nie. Elke keer word daar aan haar gesê dat hulle besig is met die aansoeke van 1991. Sy beweer ook dat ander begunstigdes wie jare na haar aansoek gedoen het, al ingetrek het en dit maak haar hartseer. Die bedroefde ma van drie sê sy wil nie vir altyd in ’n hokkie bly nie. Wes-Kaapse woordvoerder van die departement van behuising, Marcellino Martin sê daar dat verskillende redes is waarom George so lank kon wag. "Die Wes-Kaapse behuisingsdatabasis het meer as 600 000 mense wat op ’n behuisingsgeleentheid wag. “Sommige van hulle is al meer as 30 jaar op die lys”. Martin sê munisipaliteite kies ’n kortlys van potensiële begunstigdes vir ’n projek uit hul seleksiekriteria soos uiteengesit in hul goedgekeurde beleid vir behuisingstoekenning. Daar word dan met begunstigdes op die kortlys kontak gemaak om vas te stel of hulle nog belangstel en om aansoekvorms vir subsidies in te vul as die projek ’n Breaking New Ground (BNG) projek is en die begunstigde in aanmerking kom vir die geleentheid. Martin sê dat aansoekers ook altyd versoek word om hul persoonlike besonderhede op te dateer, insluitend kontakbesonderhede in die databasis vir behuisingsaanvraag sodat die munisipaliteit dit kan bereik sodra ’n behuisingsgeleentheid beskikbaar is.