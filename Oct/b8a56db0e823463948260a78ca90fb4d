NÓG drie bruin raadslede is klaar met die DA in die Oudtshoorn-munisipaliteit. Die raadslede Hendrik Ruiters, Ewa Fortuin en Nellie Soman het gister in ’n raadsvergadering elk hul bedanking amptelik ingedien. Al drie het die afgelope vier jaar as mayco-lede in die munisipaliteit ge­dien. Die drie se bedanking kom terwyl die DA besig is met interne stappe teen hulle. Die voormalige uitvoerende burgemeester van die munisipaliteit Colan Sylvester het in Junie onder­ dieselfde omstandighede bedank. Son het al drie se bedankingsbriewe onder oë gehad. Fortuin se brief lees: “In hierdie termyn het ek as lid van die uitvoerende burgemeesterskomitee gedien, mayco-lid van korporatiewe dienste, en het die portefeulje met integriteit, trots, eerbaarheid en waardigheid beklee. Baasskap “Die optrede van die DA-leierskap op alle vlakke (plaaslik, Oos-streek, Wes-Kaap en nasionaal) oor die afgelope vier jaar het dit duidelik gemaak dat hulle nie bereid is om op te tree in belang van die breë gemeenskap nie en net fokus op hulle tweegesig-beeld (een wat aan die media voorgehou word en die werklike een wat agter die skerms gedryf word, soos wit baasskap in Oudtshoorn). “Ek het DA-leiers telkemale daarop gewys dat baasskap in Oudtshoorn tot nadeel van die groter Oudtshoorn is, asook my ongelukkigheid geopenbaar in die selektiewe vervolging van die DA in Oudtshoorn om bruin leiers­ as korrup en oneerlik te verf en raadslede se betrokkenheid om die raad tot administrasie te dwing, asook rekeninge te vervals om strafregtelike klagte te skep.” Maar Fortuin sê eerder as om haar beweringe van korrupsie in die munisipaliteit op te volg, het die party haar aangekla. Soman skryf in haar bedankingsbrief: “In die betrokkenheid van die DA om die raad te ondermyn en te verhoed om klagte teen die munisipale bestuurder te laat ondersoek, het ek myself gewend tot die bring van strafregtelike klagte om my verantwoordelikheid as raadslid in Oudtshoorn na te kom. “My ontevredenheid teenoor die DA-leiers en raadslede van die DA in Oudtshoorn is as gevolg van hul kwaadwillige optrede om ondersoeke in Oudtshoorn te voorkom en selfs saam te sweer om die hou van vergaderings in 2019 te voorkom om hulself en die munisipale bestuurder te beskerm.” Sylvester sê hy het in Junie as burgemeester bedank vir dieselfde redes as dié drie. “Bruin raadslede word anders, slegter as wit raadslede behandel,” voeg hy by. Eleanore Bouw-Spies, die DA-afdelingshoof in die Oos-streek, sê die drie raadslede se bedankings kom as geen verrassing nie. Volgens haar het die DA voortgegaan om dissiplinêre stappe teen hulle te doen nadat hulle die laaste paar maande raadsvergaderings gemis het. “Hulle het al begin om weg te bly van die stemming in raadsvergaderings,” sê sy. “Dit is iets wat teen die DA-koukus se besluite was.” Volgens Bouw-Spies gee die drie raadslede se bedankings nou inwoners die kans om met tussenverkiesings te besluit wie hul gemeenskappe moet lei.