’N HOOGGEREGSHOFSAAK wat gister in Oudtshoorn sou begin, moes tot vandag uitgestel word omdat die tolk van Kaapstad wat vir die saak aangewys is, nie by die hof was nie. Adv. Lenro Badenhorst, die staatsaanklaer, het die regter met die aanvang van die hofverrigtinge meegedeel dat die tolk afwesig is. Regter Parker het toe aan die beskuldigde, Ronvigon Wildeman, verduidelik dat Engels die amptelike hoftaal is en hom gevra of hy dit verstaan, waarop hy geantwoord het: “Nie so goed nie.” Moord Hierna het die regter ’n bevel gemaak dat die hooftolk van die hooggeregshof versoek word om te sorg dat die betrokke tolk vandag by die hof in Oudtshoorn aanmeld of hy moet self Oudtshoorn toe kom om te verduidelik wat die probleem is. Wildeman van Haarlem in die Langkloof word aangekla van moord op sy 18 maande oue seun, Vagon Cornelius, kwaadwillige saakbeskadiging en verontagsaming van ’n interdik en alternatiewelik aanranding van sy saamleefmaat van vyf jaar, Merilen Cornelius. Dit het op 9 Februarie 2019 gebeur. Luidens die akte van beskuldiging was die beskuldigde en die klaer die betrokke dag in ’n woordewisseling betrokke omdat sy nie vir hom drank wou koop nie. Toe sy die polisie wou bel, het hy haar selfoon stukkend gegooi. Daarna het hy glo aan haar gesê: “Kyk net hoe spite ek jou nou.” Hy het toe die kind wat op die gras gespeel het, met ’n groot klip teen die kop gegooi.