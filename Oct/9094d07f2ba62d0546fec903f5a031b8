WÊRELDBOKS se verskillende ranglyste is besig om die gek te skeer met Kevin Lerena en Thabiso Mchunu, Suid-Afrika se twee tussengewigte. Dít is die enigste afleiding wat gemaak kan word as die posisies van dié twee boksers bekyk word. Lerena is die IBO-kam­pioen en Mchunu die tweede aanspraakmaker ná Yuniel Dorticos van Kuba. Volgens die IBF is Lerena die derde aanspraakmaker en Mchunu nie onder die top-15 nie. Die eerste en tweede posisies word as vakant aangedui, wat ewe belaglik is. Wisselvalligheid Op die WBC se ranglys is Mchunu die eerste aanspraakmaker, met Lerena in die vyfde plek. Die wêreldliggame se wisselvalligheid kom weereens onder die loep met die WBA wat Lerena as die tweede aanspraakmaker beskou, maar daar is geen plek vir Mchunu onder die voorste 15 nie. En net om te wys hoe belaglik die liggame van mekaar verskil, beskou die WBO Mchunu as die negende aanspraakmaker. Lerena se naam is nêrens op dié lys nie. Daar is ook geen kam­pioen nie omdat die titel vakant is. Dit lyk gevolglik of die swaargewigafdeling die enigste een is wat vir die wêreld kan wys wie werklik die nommer 1 op die planeet is.