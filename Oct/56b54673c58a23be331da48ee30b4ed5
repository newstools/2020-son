GISTER is 8 mense dood en 13 in die hospitaal opgeneem nadat ’n taxi met ’n kar gebots het. Die ongeluk het gisteroggend op die M19 in Melkbosstrand naby Mamre gebeur. ’n Toyota Quantum het met ’n Suzuki gebots. Die driver van die Suzuki is een van dié mense wat op die toneel gesterf het. Die taxi-driver is ernstig beseer en is in ’n hospitaal opgeneem. Son verneem by ’n bron die taxi was oorlaai en die driver se professionele bestuurspermit (PDP) het onlangs verval. “Die eienaar het hom gesoebat om dit te hernu,” noem die bron. Volgens ’n polisiewoordvoerder, kapt. FC van Wyk, het die taxi se tyre gebars en die driver het beheer oor die voertuig verloor. Die twee voertuie het toe vermoedelik reg van voor teen mekaar gebots. “Luidens berigte het die taxi passasiers van Du Noon na Melkbosstrand vervoer toe die ongeluk gebeur het,” voeg Van Wyk by. “ ’n Saak van strafbare manslag word ondersoek.” Hy sê verder jaws of life moes ingespan word om die taxi-bestuurder uit die wrakstukke te bevry. By Son se aankoms op die toneel het die lyke nog oor die pad gesaai gelê. Die taxi het langs die pad op sy sy gelê. Die kar het langs die pad gestaan. Dit het die verkeerde kant toe geface. ’n Woordvoerder van ER24, Russel Meiring, sê hulle kon niks vir die agt slagoffers doen nie. Meiring sê: “Die paramedici het by hul aankoms op die toneel die pasiënte geassesseer en bevind agt van hulle is reeds dood. “Daar was niks wat ons vir hulle kon doen nie. “Hulle is op die toneel dood verklaar.” Nadat die oorlewendes van die wrakstukke bevry is, is hulle na nabygeleë hospitale vervoer. Een van die pasiënte is per helikopter na die hospitaal vervoer, sê Meiring. ’n Woordvoerder van die Wes-Kaapse departement van vervoer, Jandré Bakker, bevestig ook die ongeluk. Die M19 was vir ’n paar uur gesluit terwyl die polisie se forensiese ondersoekspan die toneel vir leidrade gefynkam het. 