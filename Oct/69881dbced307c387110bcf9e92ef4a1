DIE All Blacks se keurders het wéér die wenkbroue laat lig toe hul groep van 36 spelers vir deelname aan die Drienasies-kompetisie en oorblywende twee Bledisloe Cup-toetse aangekondig is. Die Drienasies-reeks is in Australië en begin op 31 Oktober in Sydney, wanneer Nieu-Seeland en Australië mekaar vir ’n derde keer dié jaar pak. Gewen Die All Blacks en Wallabies het onlangs in twee Bledisloe Cup-toetse in Nieu-Seeland gespeel. Die volgende twee ontmoetings tussen dié spanne in die Drienasies sal ook gebruik word om te bepaal wie vanjaar se Bledisloe-kroon wen. Die All Blacks het die tweede toets in Auckland met 27-7 gewen. Dit was nadat die eerste kragmeting in Wellington met 16 elk geëindig het. Daar is verwag dat een van die hardwerkendste losvoorspelers en baljagters, Lachlan Boshier, uiteindelik beloon sou word met insluiting by die All Blacks se groep. Ian Foster (hoofafrigter) en Grant Fox (keurderbaas) het egter besluit om Du’Plessis Kirifi in te sluit. In Foster en Fox se verdediging is dit egter opmerklik dat die keuse van Kirfi ’n soort-vir-soort-seleksie is. Dis omdat Ardie Savea eers in Nieu-Seeland gaan agterbly in afwagting op die geboorte van sy eerste kind. Kirifi speel net soos Savea goed na die bal toe en is moeilik om te keer as hy momentum opbou. Insluitings Die vaskopstut George Bower gaan ook saam Australië toe as cover vir Nepo Laulala, wat nes Savea ook eers later by die All Blacks gaan aansluit. Nog noemenswaardige insluitings is dié van die slot Mitchell Dunshea en die makro-senter Ngani Laumape. Die All Blacks se groep vir die Drienasies-kompetisie is: VOORSPELERS – Asafo Aumua, Dane Coles, Codie Taylor, George Bower, Alex Hodgman, Nepo Laulala, Tyrel Lomax, Joe Moody, Karl Tu’inukuafe, Ofa Tu’ungafasi, Scott Barrett, Mitchell Dunshea, Patrick Tuipulotu, Tupou Vaa’i, Samuel Whitelock, Sam Cane (k), Shannon Frizell, Cullen Grace, Akira Ioane, Du’Plessis Kirifi, Dalton Papalii, Ardie Savea, Hoskins Sotutu. AGTERSPELERS  – TJ Perenara, Aaron Smith, Brad Weber, Beauden Barrett, Richie Mo’unga, Jack Goodhue, Rieko Ioane, Ngani Laumape, Anton Lienert-Brown, Peter Umaga-Jensen, Jordie Barrett, Caleb Clarke, Will Jordan, Damian McKenzie, Sevu Reece.