DIE regerings van die meeste lande ter wêreld subsidieer hul treindienste, so dit word nie privaat hanteer nie. Ondersoeke is reeds in die 1990’s gedoen om te kyk of treindienste geprivatiseer kan word. Regerings subsidieer dit vir die maatskaplike en ekonomiese voordele wat dit bring. Volgens die hoofsekretaris van die United National Transport Union (Untu), Steve Harris, sal daar niks van dié planne kom nie. Dit is nadat pres. Cyril Ramaphosa gesê het hy wil twee van die land se besigste treinpendelroetes privatiseer. Dis om bekostigbaarder openbare vervoer aan byna ’n miljoen mense beskikbaar te stel. Harris sê: “Enige privaat maatskappy wat in ’n treinpendeldiens wil belê, sal sy geld in ’n bodemlose put gooi. “Wat is die nut daarvan om privaat maatskappye te nader as die polisie by die spoorweë nie misdaad kan stop nie. “Wanneer verdagtes gearresteer word, het die SAPD nie die nodige kundigheid om prima facie-sake te maak sodat die nasionale vervolgingsgesag (NVG) die oortreders kan aankla nie.” Sonja Carstens, ’n woordvoerder van Untu, sê die moontlikheid van privatisering is lankal ondersoek. “Regerings subsidieer treindienste omdat dit openbare vervoer is. “Selfs die Gautrein word deur die provinsiale regering gesubsidieer. Carstens stel voor: “Patrolleer infrastruktuur en sorg vir sigbare polisiëring.” Sy sê een van die pro­bleme is dat die taxi-bedryf die staat gyselaar hou. “Taxi’s is ál wat werk, dan word hulle vol gelaai en enige prys word gevra. “Só kan ’n mens nie armoede uitwis nie. “Die staat het ’n onvermoë om die taxi-bedryf te reguleer.” Carstens sê as Ramaphosa lankal sy ore oopgemaak en na voorstelle van Untu geluister het, was “ons nie nou in dié gemors nie”. Untu en die Federation of Unions of South Africa (Fedusa) het voorheen memorandums aan die president se kantoor oorhandig. In hierdie memorandums wys hulle aan die regering sy onvermoë uit om Prasa te help.