HEIDELBERG. – Die tragiese dood van Nicolin Davids (26) is Dinsdag herdenk nadat hy presies ’n jaar gelede onder raaiselagtige omstandighede gesterf het. Davids se gesig is onherkenbaar verbrysel toe ’n voertuig oor hom gery het. Daar word beweer dat dit ’n swaar polisievoertuig was. Dinsdagoggend het sowat 50 inwoners, onder andere sy ouers, Esmeralda en Hendrik Liebenberg, ander familielede, vriende en bure, ’n kranslegging op die veld gaan doen waar sy lyk gevind is. Televisiekanaal Hy het die vorige dag aan die dorp se jaarlikse sportdag deelgeneem. Die kranslegging is voorafgegaan deur verskeie onderhoude deur ’n televisiekanaal met familielede van nog drie ander slagoffers wat na beweringe weens die plaaslike polisie se betrokkenheid gesterf het. Die slagoffers was Gerald Esau, wat in 2016 in die hospitaal gesterf het nadat hy glo deur polisie aangerand is en Henry “Pielie” October wat vroeër dié maand ook in die hospitaal gesterf het nadat hy ’n paar dae tevore vir drink in die openbaar gearresteer is. Jan Esau van Slangrivier is die nuutste slagoffer. Hy het hom na bewering in die selle gehang. Liebenberg, duidelik nog emosioneel, het genoem dat daar ná ’n volle jaar nog geen aanduiding is van wie vir haar seun se dood verantwoordelik is nie. Dit nadat die onafhanklike polisieondersoekdirektoraat (Opod) self die ondersoek behartig het. Opod het hulle vroeër dié maand op ’n gemeenskapsvergadering ingelig dat sy ondersoek afgehandel is en dat die saak na die Nasionale Vervolgingsgesag verwys is. Margareth de la Fon­taine, suster van Gerald Esau, het haar misnoeë uitgespreek dat niemand nog vir haar broer se dood aangekla is nie. “Ek doen ’n beroep dat geregtigheid moet geskied”. James Gelderbloem, Hessequa-wyksraadslid, het ook op die kranslegging ’n dringende beroep op die owerhede gedoen om geregtigheid te laat geskied. Ter afsluiting van die kranslegging het die mense ballonne losgelaat. Daarna het hulle hul weg na die polisiestasie gemaak en op die afdanking van kapt. Mervyn Zana gaan aandring.