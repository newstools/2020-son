DIE hoof-Kavalier is weer perdfris en gesond. Ivan Pekeur, president van die Boland-rugbyunie (BRU), is terug op kantoor nadat hy die laaste paar maande ná ’n hartoperasie by die huis aangesterk het. Die BRU het by monde van sy woordvoerder, Mark Ward, laat weet Pekeur is terug op sy pos. “Die BRU kondig hiermee aan sy president, Ivan Pekeur, het van sy operasie herstel. “Danksy vlak 1 van die regulasies vir die Covid-19-pandemie het hy amptelik teruggekeer na sy kantoor by die unie se hoofkantoor in Wellington,” lui Ward se verklaring. “Pekeur het almal bedank vir hul gebede, boodskappe en ondersteuning. “Hy het ook die kantoorpersoneel bedank wat onder die lockdown-regulasies onder moeilike toestande hul take moes verrig. “Nou moet ons skouer aan die wiel sit en vir die 2021-seisoen begin voorberei,” het Pekeur gesê. Pekeur is geskok dat sommige mense in die sosiale media die lotto met sy siekte probeer speel het. Veral die bespiegelinge oor wat hy moet doen, het hom ontstig. “Die BRU se uitvoerende bestuur sal op 22 Oktober vergader en die pad vorentoe bespreek.” Dit is in lyn met Pekeur se belofte, sou die regulasies dit toelaat om ’n bestuursvergadering te belê. “Hoewel planne vir die 2021-seisoen reeds in ’n gevorderde stadium is, moet daar met uiterste versigtigheid vorentoe beweeg word omdat daar nog nie werklik sekerheid is oor die 2021-seisoen nie.” Pekeur en die bestuurder van klubrugby was en is in gereelde kontak om die pad vorentoe te bespreek. “Indelings en spelroosters vir 2021 is gereed en die unie is gereed om wedstryde aan te bied sodra SA Rugby die groen lig daarvoor gee.” “Klubrugby in die Boland is baie groot. “Ek weet die derduisende ondersteuners kan nie wag dat ons begin nie. Die lockdown was in baie opsigte sleg vir ons, maar daar was ook positiewe dinge vir ons rugbymense. “Beseerde spelers het goeie herstelkans gehad. “Speelvelde wat rus so nodig gehad het, het dit nou gekry. “Ek glo die meeste velde lyk ook mooier as ooit. “Byt nog ’n paar maande vas en dan kan ons weer ons geliefkoosde Saterdagmiddag-bederf beleef,” was Pekeur se boodskap.