SOKKER se Video Assistant Referee-stelsel (VAR) maak ’n mockery van die Engelse Premierliga. Saterdag is dít weer bewys in Everton en Liverpool se Merseyside derby, wat die meeste – selfs die anti-Liverpool-koor – sal beskou as ’n wedstryd wat eintlik deur dié liga se verdedigende kampioen gewen is. Dié buurspanne moes egter elk met een punt tevrede wees nadat die wedstryd met 2-2 geëindig het. Jordan Henderson, Liverpool-kaptein, het gedink hy het die wendoel in die doodsnikke van die stryd vir sy span in die doelhok gesit. Net vir die VAR om op die fynste margin te beslis dat Sadio Mané in aanloop daartoe onkant was. Onkant met ’n haarbreedte van sy skouer. “Ons kan nie verstaan hoe daai onkant is nie,” het Jürgen Klopp, Liverpool se manager, Saterdag gesê. “Ek het die skermgreep op die laptop gesien. Dis nie onkant nie. Almal sê dit is nie onkant nie, maar dit laat my nie beter voel nie. Natuurlik nie ons dag nie.” Vroeër in dié kragmeting is die kwelpunte met die VAR verder uitgewys toe Liverpool se invloedrykste speler en bobaas-verdediger, Virgil van Dijk, die veld met ’n ernstige kniebesering moes verlaat. Jordan Pickford, Everton se doelwagter, het soos ’n wafferse kamikaze-bomwerper op Van Dijk toegesak en sy linkerbeen andersom laat buig toe hy met die Hollander kontak geaak. Geen rooikaart of strafdoel is toegeken nie, want die VAR het in die aanloop daartoe beslis Van Dijk was onkant. Niemand weet ook nou hoe lank Van Dijk buite aksie gaan wees nie. En Klopp het ná die wedstryd ’n aanduiding gegee dat dit dalk slegte nuus kan wees. “Ek ken Virgil. Hy is iemand wat deur pyn speel. So, vir hom om te besluit hy moes die veld verlaat, is nie goed nie,” het Klopp laat hoor. Selfs in die wedstryd tussen Newcastle United en Manchester United het die VAR ’n omstrede beslissing gemaak met die toekenning van ’n strafskop vir ’n duikslag op die Red Devils se Marcus Rashford.