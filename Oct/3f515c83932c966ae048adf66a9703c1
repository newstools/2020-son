TOE Wêreldvoedseldag Vrydag gevier is, kon Lutz­ville se mense nie saam vier nie, aangesien hulle nog elke dag honger ly. Selfs water is bitter skaars daar en die meeste van die area se water gaan aan plaasboere, kla inwoners. Davine Cloete, gemeenskapsleier en lid van die West Coast Food Sovereignty and Solidarity Forum, sê die forum het ’n optog gereël om die staat bewus te maak van die mense se daaglikse struikelblokke. Vrydag het vroue in die strate van Lutzville opgeruk om hul struggles uit te beeld, sê Cloete. Sy vertel: “Ons vroue sukkel om werk te kry. Die meeste werk is seisoenale werk op plase, maar as gevolg van goedkoop arbeid stel boere buitelanders aan. “Die myne bring mense van ander provinsies in en klassifiseer plaaslike mense as ongeskoold. “Selfs kontrakteurs by myne soek geskoolde werkers. “As gevolg van taalonderrig by skole in Matzikama is dit onmoontlik vir Xhosa-, Engels- en anderstalige sprekers om ’n plek in hierdie skole te kry. Baie van die jong mense se skoolloopbaan eindig by gr. 9, want dit is moeilik om plek in plaaslike hoërskole te kry.” Cloete sê omdat die area bekend is vir sy hoë temperature, is daar ’n watertekort. Volgens haar het ál hul huishoudings nou ’n beperking op hul watergebruik. In die Jo-Jo-plakkerskamp, waar daar 400 mense woon, is daar net twee watertenke wat almal moet gebruik, laat hoor Cloete. “Die plaaslike regering steur hulle nie aan ons pleidooi nie,” sê sy. “Hul kantore by die munisipaliteit bly toe. “Kospakkies het ons nie gesien nie en dit is die rede hoekom ons in lockdown ’n sopkombuis bestuur het om ons mense te voed.”