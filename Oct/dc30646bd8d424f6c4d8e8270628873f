PRES. Cyril Ramaphosa is in selfkwarantyn nadat een van die gaste by 'n fondinsameling, wat hy die naweek bygewoon het, positief vir Covid-19 getoets is. Ramaphosa het Saterdag 'n ete van die Adopt-a-School-stigting by 'n Johannesburgse hotel bygewoon. 'n Verklaring van die presidensie sê die ete vir 35 gaste het streng Covid-19-protokol gevolg. "Die president het net sy masker afgehaal toe hy geëet en sy gaste toegespreek het," lui die verklaring. Die Adopt-a-School-stigting het gaste Dinsdag ingelig dat een van die gaste Maandag positief getoets het. Die stigting het eers van die diagnose bewus geword ure nadat Ramaphosa die nuwe standbeeld van die struggle-ikoon O.R. Tambo by die O.R. Tambo-lughawe onthul het. Ramaphosa het tans geen simptome nie.