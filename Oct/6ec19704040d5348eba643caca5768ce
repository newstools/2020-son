DIE gemeenskap moenie hul vullis so dump nie. Dít is die versoek van Zelda Trantraal, woordvoerder van die gemeenskapspolisiëringsforum in Ravensmead. “Dis een groot frustrasie vir almal en die skool. Volgens ons is dit die gemeenskap wat vullis hier kom dump. Dit gebeur so drie tot vier keer ’n dag. “Ons het al gesien hoe mense hier kom dump. Hulle trek hier op met bakkies en los hul vullis hier,” kla sy. Trantraal sê as hulle die raadslid bel, dan maak dié darem seker daar word opgeruim. “Ons blameer glad nie die raadslid daarvoor dat mense elke keer hier kom dump nie. Ons doen nou ’n beroep op die owerhede om ’n groot vullisdrom hier te sit. Dit sal dalk help dat mense nie hul vullis op die straat los nie,” sê Trantraal. Sy sê ook dis ’n bron van kommer, veral vir die mense wat rondom die vullis woon en vir Primêre Skool Tygersig, waar sy werk. Die skool is langs die dump-plek. “Die stank wat hier uitkom, is oorweldigend. Kinders wat op pad skool toe is en huis toe gaan, moet hier deurstap. Mense op pad kliniek toe word ook daaraan blootgestel. Benewens dat dit onooglik is, hou dit ’n gesondheidsrisiko in. “Ons sien ook dat mense hier kom skarrel vir koper en goed en sommer dophou wat by die skool aangaan. “Die skool het al onder baie inbrake deurgeloop.” Barbara Flaendorp, voorsitter van die beheerraad van die Primêre Skool Tygersig, sê daar is die afgelope naweek by die skool ingebreek en hulle is erg bekommerd daaroor. “Ons doen ’n beroep op die gemeenskap om verantwoordelikheid te neem vir die skool omdat die kinders daaronder ly wanneer daar inbrake is,” sê sy. “Ons vra as hulle iets sien, moet hulle dit aanmeld. “En as enige iemand iets verkoop wat dalk by die skool gesteel is, moet hulle dit ook aanmeld,” vra Flaendorp. 