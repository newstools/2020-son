TOESKOUERS sal volgende naweek op Sondag 18 Oktober terugkeer na Eden Park in Auckland vir toetsrugby met die bevestiging van die tweede Bledisloe-bekerwedstryd, wat daar gespeel sal word. Nieu-Seelandse Rugby (NZR) het sy regering se aankondiging verwelkom dat Auckland vandeesweek na waarskuwingsvlak 1 sal beweeg – waarop aanhangers by die wedstryd toegelaat sal word. Chris Lendrum, NZR se hoofbestuurder van professionele rugby en prestasie, sê dit is goeie nuus om die wedstryd in Auckland te bevestig. “Auckland-ondersteuners het laas maand die wedstryde tussen Noord en Suid, en die Blues teen die Crusaders misgeloop. “So, dis positiewe nuus dat hulle toetsrugby sal kan geniet,” sê hy. “Met slegs twee geleenthede om die All Blacks vanjaar in Nieu-Seeland te sien speel en albei wedstryde op Sondagmiddae, is ons seker dat aanhangers albei geleenthede sal geniet. “Daar groei regtig opwinding in Wellington en regoor die land, want die Bledisloebeker-reeks is op die punt om aan die gang te kom. “Net minder as 28 000 kaartjies is vir Sondag verkoop, dus moedig ons ondersteuners aan om seker te maak dat hulle vinnig inkom (om kaartjies te koop).” Kaartjies is nog te koop vir die openingstoets van die reeks wat die komende naweek in Wellington beslis word.