DIE Wes-Kaapse gesondheidsdepartement het nou ’n groot taak om gewone dienste te hervat sonder om inwoners se lewe in die tyd van Covid-19 in gevaar te stel. Klinieke regdeur die provinsie het reeds begin om alle gesondheidsdienste weer te prioritiseer nadat die corona-virus-pandemie die afgelope paar maande voorkeur geniet het. Dr. Adele Anthony, bedryfshoof van die Eersterivier-hospitaal, het Woensdag by ’n besoek van die Wes-Kaapse minister van gesondheid, dr. Nomafrench Mbombo, personeellede vir hul toewyding bedank. Volgens haar het die Metro-Oos-subdistrik sover 10 778 Covid-19-gevalle aangeteken. Afskeid Sy noem verder daar is 286 aktiewe gevalle van wie 155 laas week aangemeld is. Dié distrik, wat Eerste­rivier, Mfuleni, die Strand en Somerset-Wes insluit, het ook 421 sterfgevalle aangemeld. Volgens Anthony is die hartseerste gedeelte van die corona-virus-pandemie dat geen besoeke toegelaat is nie en sommige pasiënte het gesterf sonder om van hul families afskeid te neem. Anthony sê: “Ons het baie waardering vir die personeellede wat dapper genoeg was om die corona-virus-pandemie te trotseer. “Hulle het Covid-19 getrotseer al was die kans daar dat hulle hul eie gesin kon besmet.” Volgens haar is 81 personeellede in die subdistrik ook positief getoets vir die corona-virus. Daar was geen sterfgevalle onder die gesondheidswerkers in die subdistrik nie. Cheryl Steyn, bestuurder van basiese gesondheidsorg vir die Metro-Oos-subdistrik en die Khayelitsha-subdistrik, sê op haar beurt die distrik het veral in Mei ’n daling in gewone gesondheidsgevalle ondervind. “Ons het ’n shortfall gehad in nie-Covid-19-siektes,” voeg sy by. “Ons het ’n daling gehad in TB-genesings. “Ons het ’n situasie gehad waar ons ’n masels-uitbreking moes pak. “Mfuleni en Kleinvlei het egter in saam met NPO’s gemeenskapsuitreikings­programme begin en hulle doen nou baie goed. Verantwoordelik “Ons kan nie net op Covid-19 fokus nie. “Ons moet mense ook vir TB en MIV screen.” Mbombo sê op haar beurt hoewel die gewone dienste heropen moet word, moet dit verantwoordelik en versigtig gedoen word. Sy sê: “Jy kan nie almal gelyk die klinieke laat besoek net omdat jy die gesondheidstelsel heropen nie. “Anders gaan baie mense besmet word en dit sal weer die las op die gesondheidsdienste swaarder maak. “Ons is open for business, maar ons moet dit steeds veilig doen.” Mbombo het ook inwoners aangemoedig om bymekaarkomplekke te vermy waar baie mense saam is. Sy vra dat mense die cops asseblief moet bel as hulle oplet dat plekke soos kroeë en clubs nie Covid-19-regulasies toepas nie.