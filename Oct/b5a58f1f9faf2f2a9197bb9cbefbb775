BABALWA Latsha is gdeur die Suid-Afrikaanse Rugbyunie (SA Rugby) geloof nadat sy as een van Afrika se 12 invloedrykste vrouespelers aangewys is. Dié 26-jarige stut, wat laas jaar as instaan-kaptein die Springbok-vrouespan tot kwalifikasie vir volgende jaar se Wêreldbekertoernooi in Nieu-Seeland aangevoer het, is ook die eerste Suid-Afrikaner om ’n beroepskontrak met ’n oorsese span te teken. Sy is gekontrakteer by die Spaanse klubspan SD Eibar Femenino. Rugby Africa het vandeesweek sy lys van 12 Unstoppables in die vrouespel aangewys. Oor Latsha se insluiting by dié groep het SA Rugby se uitvoerende hoof, Jurie Roux, gesê: “Om as een van die 12 voorste vrouespelers op die ganse Afrika-kontinent aangewys te word, is merkwaardig. Gegewe wat sy al oor die afgelope twee jaar vermag het, is dié eerbewys welverdiend.” Latsha sê sy voel geëerd en sy glo sulke toekennings bemagtig vroue in rugby. “Rugby onder vroue groei vinnig en ek is bly om ’n deel daarvan te kan wees.”