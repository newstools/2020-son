DIE Wes-Kaap berei reeds voor vir die moontlikheid dat 'n tweede vlaag Covid-19-infeksies die provinsie gaan tref. Dr. Keith Cloete, die Wes-Kaap se hoof van gesondheid, sê hoewel Suid-Afrika op vlak-1 van die inperking is, beteken dit nie die land is uit gevaar nie. Cloete sê internasionale ervaring het gewys die risiko van 'n tweede vlaag in Suid-Afrika is beduidend hoog. "Ons berei voor asof ons die tweede vlaag gaan kry," sê Cloete. Robert McDonald, hoof van die departement van maatskaplike ontwikkeling, sê ook 'n navorsingsprojek van die Universiteit Stellenbosch het bevind dat die vlakke van voedselsekerheid dubbeld so hoog is as in vorige jare. Alan Winde, die premier, sê hy wil seker maak niemand in die provinsie ly honger nie. - The Citizen