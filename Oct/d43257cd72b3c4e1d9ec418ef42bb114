DIE Cheetahs gaan nog meer geroemde spanne in die plaaslike Superrugby Unlocked-reeks verras. Die manne van Bloemfontein het ’n punt om te bewys nadat SA Rugby hulle sonder seremonie uit die Pro14-reeks geboender het. Die span het Saterdag in Bloemfontein – veral in die eerste helfte van sy oorwinning met 53-31 oor die Pumas – gewys die spanne van Kaapstad, Johannesburg, Pretoria en Durban moet hom maar voortaan in die reeks fyn dopgehou. Hawies Fourie (afrigter) se span is gelaai met gehaltespelers in sleutelposisies en het ’n horde jongelinge wat gretig is om die oog van die nasionale keurders en werwingsbeamptes van die ander groter unies te vang. Fourie se span word tans gebou rondom die ervaring van die kaptein en skrumskakel, Ruan Pienaar, en die krag en skopvoet van die veelsydige Frans Steyn, wat Saterdag sy debuut vir die Cheetahs in die nr. 12-trui gemaak het. Voorlangs het Luan de Bruin verlede naweek van hom laat kennis neem toe hy aanvanklik vir Steven Kitshoff harde bene laat kou het in die skrums. Carl Wegner en Walt Steenkamp is slotte wat hard werk en ook goeie vaardighede het, terwyl die losvoorspelers Andisa Ntsila, Junior Pokomela (flanke) en Jasper Wiese (agsteman) nie vir enige ander lostrio in die land gaan terugstaan nie. Pienaar se skakelmaat, Tian Schoeman, is ervare en sonder fiemies, terwyl Benhard Janse van Rensburg kan gedy met Steyn aan sy binnekant. Die buiteagterspelers, Rosko Specman, Malcolm Jaer (vleuels) en die Paarliet Clayton Blommetjies (heelagter), is almal vlugvoetig en het reeds Saterdag gewys dat hulle ’n handvol kan wees as hulle spasie gegun word. Beide Specman en Jaer het juis Saterdag driekunste aan drieë behaal, hoewel Specman s’n nie in die boeke opgeteken sal word nie. Specman het die bal in die Pumas se doelgebied aan Pienaar gegooi, aangesien laasgenoemde die bal onder die pale kon druk en sodoende ’n makliker doelskop gehad het. Die Cheetahs het dalk nie die nodige diepte in sekere posisies nie, maar as Fourie die kern van die span kan fiks hou, gaan hulle nog een of twee spanne die onderspit laat delf in dié reeks.