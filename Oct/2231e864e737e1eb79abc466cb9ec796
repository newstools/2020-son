ELROY Gelant sê hy is in “ ‘n goeie spasie” voor Sondag se  Londen Marathon. Gelant het Vrydagaand voor Sondag se prestigeryke Londen Marathon uit Engeland se hoofstad met Son gepraat. Gelant, Gerda Steyn, sowel as Melikhaya Frans is die drie Suid-Afrikaanse atlete wat sake met elite-atlete van oral in die wêreld gaan uitspook. Slegs 50 van die wêreld se voorste langasems is uitgenooi om vanjaar weens die Covid-19-pandemie aan die Londen Marathon deel te neem. Een van die gunstelinge vir die wedloop Kenenisa Bekele van Ethiopië moes Vrydagaand noodgedwonge weens ‘n kuitbesering onttrek. Die langverwagte tweestryd tussen Bekele en Eluid Kipchoge gaan dus nie meer plaasvind nie. Die 34-jarige Gelant wat van Pacaltsdorp naby George afkomstig is, het gesê dis ‘n groot teleurstelling dat Bekele nie meer gaan deelneem nie. “Ja, dis  jammer dat hy (Bekele) uit is want hy is ‘n groot drawcard,” het Gelant gesê. “Hy was die heel week hier en het saam gedraf. Vanaand (Vrydagaand) het hy nog saam met almal geëet. “Ek het Maandag hier in Londen aangekom en is baie rustig in die kwarantyn-bubble saam met die ander elite atlete. Dis ‘n kalm rustige atmosfeer. Almal is gemotiveerd en gefokus. Dis eintlik ‘n baie lekker set-up. “Daar is baie protokolle wat daagliks gevolg moet word. “Ons het beepers wat af gaan as ons te naby aan mekaar kom. Dit help eintlik baie in terme van die social distancing. “Al die elite atlete is afgesonder in die Engelse countryside. Die sekuriteit is baie streng. Niemand word buite toegelaat nie. Die manne lyk almal reg. Ons word goed nagekyk en die organisering is baie goed. Dit maak dinge maklik vir ons. “Ek het al drie Covid-toetse gehad sedert ek hier aangekom het. Ons eet ook ontbyt, middagete en aandete almal op verskillende tye.Gerda (Steyn) en Melikhaya (Frans) is ook hier.“Ons is tans in ‘n goeie spasie en almal is baie opgewonde vir die race,” het Gelant bygevoeg.