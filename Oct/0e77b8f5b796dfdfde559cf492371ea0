DIE Liverpool-legende Graeme Souness blameer die “lang gras” van Villa Park vir dié Engelse Premierliga-titelhouer se pak slae. Aston Villa het die Reds Sondag met 2-7 verneder – slegs ure nadat hul groot aartsvyand, Manchester United, met 1-6 deur Tottenham Hotspur pak gegee is. Volgens Souness het Villa na bewering opsetlik nie die gras vir Sondag se wedstryd gesny nie. Sodoende kon die Liverpool-spelers nie vinnig genoeg beweeg nie. “Al die top-spanne wil op kort gras en ’n vinnige pitch speel. “Daai lyk nie soos ’n vinnige pitch vir my nie,” het Souness gesê. Leenbasis Intussen is daar gehoop dat die Reds gister op die laaste dag van die transfer window dalk die verdedigingslinie sou probeer versterk ná Sondag se pak slae. Die enigste nuwe nuus was egter dat verskeie spelers op leenbasis uitgestuur kon word. Jürgen Klopp (manager) het na bewering klaar sy inkopies vir die nuwe seisoen gedoen. SV Werder Bremen is luidens Sky Sports gekoppel aan die uitleen van die middelveldspeler Marko Grujic. Die Reds wil die Serwiër egter verkoop. Ander spelers wat ook dalk teen druktyd verkoop kon word, sluit in Xherdan Shaqiri van Switserland en Harry Wilson van Wallis.