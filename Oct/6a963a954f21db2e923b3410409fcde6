DIE Suid-Afrikaanse Rugbyunie (Saru) sal dalk iewers in die nuwe jaar wedstryde vir die Springbokke moet reël as hulle gereed wil wees vir die besoek van die Britse en Ierse Leeus. Dit blyk dat Warren Gatland, afrigter van die Leeus, alles in die stryd gaan werp om te verseker die besoekers is gereed om die Bokke op tuisbodem te oorrompel. Die Leeus het in 1997 laas die Springbokke in ’n reeks geklop. Die Leeus se bestuurspan het gister bevestig dat ’n toets teen Japan in Junie vasgemaak is voordat hulle na Suid-Afrika reis. Dié toets word op 26 Junie op Murrayfield in Edinburgh beslis. Dit sal die eerste keer in die geskiedenis wees dat Japan die eer het om teen die Leeus te speel. Buiten die Bokke, All Blacks en Wallabies is Argentinië die enigste ander land wat al teen die Leeus gespeel het. Gatland sê: “Ons het gesien watter uitstekende rugby Japan in laas jaar se Wêreldbeker gespeel het en hulle sal gemotiveerd opdaag om op Murrayfield te wen. “Hulle is ’n talentvolle span wat hul rugby teen ’n hoë tempo speel en ons ’n goeie uitdaging sal bied voor die toer (in Suid-Afrika).” Volgens Gatland gee dit spelers ook die kans om al vroeg hand op te steek vir keuring vir die toetse teen die Bokke. Soos sake tans vir die Bokke staan, is daar nog geen nuus daaroor of hulle enige toetse in die aanloop tot die Leeus se besoek gaan speel nie. Die Springbokke het hulle ook aan vanjaar se Rugby Championship onttrek. Die rede vir Suid-Afrika se onttrekking daaraan is dat daar nie genoeg tyd sou wees om spelers fiks te kry vir toetsrugby in die jaarlikse vierhoekige kompetisie van Suidelike Halfrond-lande nie. Onsekerheid oor die beskikbaarheid van spelers wat vir oorsese klubs speel, was ook ’n faktor. Die Bokke se eerste toets teen die Leeus word op 24 Julie in Soweto beslis.