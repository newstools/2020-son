GEMEET aan die bloudruk wat die twee Springbok-spanne as wedstrydplanne in Saterdag se Showdown-wedstryd gebruik het, moet hulle liewer nóú al van die Rugby Championship vergeet. Die Groen-span het die Goud-span met 25-9 geklop, maar daar was niks aanskouliks aan dié kragmeting nie. Die besluit oor die Bokke se deelname aan die Rugby Championship, wat van 7 November in Australië beslis word, is nou in die hande van die Suid-Afrikaanse Rugbyunie en sy direkteur van rugbysake, Rassie Erasmus. Dié besluit moet boonop voor die einde van die week geneem word. Volgens Mzwandile Stick, afrigter van die seëvierende Groen-span, is die afgelope naweek se wedstryd op Nuweland in Kaapstad met opset met die Bokke se suksesvolle­ Wêreldbeker-taktiek gespeel. Kykers was “getrakteer” op die Bokke se voorspel­bare hangskoppe, rolmaal­bewegings en skrums. Dit was beslis ’n stop-start-affêre waarin Jaco Peyper, skeidsregter, se geblaas op die fluitjie vir strafskoppe of hanteerfoute aan die orde van die dag was. ’n Mens moet darem ook noem dat verskeie spelers hul kant gebring het, soos die losskakel Elton Jantjies, die skrumskakel Sanele Nohamba en die slot JD Schickerling. Stick het ná die tyd gesê: “Ons wou so naby as moontlik aan toetsrugby speel. Doellyn “Ons wou druk opsit met hangskoppe en hulle (die Goud-span) geen spasie met die bal in die hand toelaat nie. Ons wou ons vaste fasette en kicking game gebruik. Dit is hoe die Springbokke speel.” Tot Stick en sy span se krediet het hulle wel drie keer agter die Goud-span se doellyn gaan draai met dié plan. Maar of die plan teen Nieu-Seeland (All Blacks) en Australië (Wallabies) in die Rugby Championship gaan werk, sal net die tyd – en SA Rugby se besluit oor deelname aan dié toernooi – leer. Teen die tyd dat die Bokke in Australië aankom, sal die All Blacks en Wallabies reeds twee Bledisloe Cup-toetse teen mekaar agter die rug hê. Die eerste daarvan vind dié naweek in Wellington, Nieu-Seeland, plaas en die tweede volg op 18 Oktober in Auckland. Daarenteen sal die Bokke en Argentinië se Poemas die Rugby Champion­ship vanjaar sonder enige toetsrugby agter die blad moet afskop.