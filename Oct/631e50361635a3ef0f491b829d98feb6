GATVOL inwoners van Hanover Park het Vrydag tot by die polisie­stasie in Philippi gemarch en daar ’n memorandum oor misdaad gaan oorhandig. Die groep, wat bekend is as Hanover Park Residents Against Crime, beweer die cops doen niks om die bendeskietery stop te sit nie. Hulle het met ’n doodkis tot by die polisiestasie geloop om hul ontevredenheid met die bendegeweld in Hanover Park te wys. Dít kom nadat verskeie mense die afgelope twee weke in Hanover Park in bendegeweld doodgeskiet is. Hanover Park is ook tot ’n red zone verklaar. Dit beteken dat ambulansdienste nie sonder die cops se begeleiding die gebied kan binnegaan nie. Inwoners is reeds omgekrap oor die ure by die daghospitaal ingekort is en nou sal hulle nog langer moet wag as hulle ’n ambulans benodig. Hulle voel hul lewe word só verder op die spel geplaas. Volgens Bassier Meyer van Hanover Park Residents Against Crime soek hulle meer polisiesigbaarheid in die area. Hulle glo die cops kan ’n beter diens aan hulle lewer. Meyer sê: “Die doodkis simboliseer die mense wat reeds hul lewe in die bendeskietery verloor het. “Dit is om die erns van die saak te beklemtoon sodat iets gedoen kan word.” Hy voeg by: “Ons kry nie genoegsame samewerking van die polisie nie.” Die Wes-Kaapse minister van gemeenskapsveiligheid, Albert Fritz, het ook sy misnoeë uitgespreek met die vlaag moorde op die Kaapse Vlakte. Fritz het gesê: “Inwoners kan nie deur gangsters geterroriseer word nie. “Hulle is vasgevang in hul huise terwyl die gangsters buite skiet. “Hulle kla ook oor cops wat nie reageer op klagte nie.” Volgens Fritz gaan hy Woensdag ’n dringende vergadering met die provinsiale polisiekommissaris hou om die bendegeweld te bespreek. Die minister het ’n beroep op die gemeenskap gedoen om met die polisie saam te werk. Hy het gevra dat mense met inligting vorendag kom sodat verdagtes aangekeer kan word. Volgens kapt. FC van Wyk, ’n woordvoerder van die polisie, is die betrokke memorandum Vrydag aan die waarnemende stasiekommissaris, kol. Jacobus Fredericks, oorhandig.