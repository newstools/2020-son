DESIREE Ellis, coach van Banyana Banyana, sê sy is baie tevrede met die balans van ervaring en jong talent in haar finale groep van 20 spelers vir die komende Cosafa Cup. Die agtste weergawe van die toernooi vind van 3 tot 14 November in Port Elizabeth se Wolfson-stadion plaas. Suid-Afrika, wat met Eswatini, die Comore en Angola in groep B geloot is, begin die verdediging van sy titel met ’n geniepsige wedstryd teen laasgenoemde op die openingsdag van die toernooi. Daar rus groter verantwoordelikhede op die skouers van die usual suspects soos Kaylin Swart, Robyn Moodaly, Andile Dlamini, Gabriela Salgado, Bongeka Gamede en Sibulele Holweni – almal lede van laas jaar se wengroep. Die regulars is goed bekend met die strukture en sal veral die jonger talent moet help touwys maak. Ellis weet dat spanne soos Malawi en Zambië groot weerstand sal bied vir die onbeproefde talent. Die Kapenaar het egter haar vertroue uitgespreek oor haar jonges en sê sy’t geen twyfel dat hulle hul stempel op die toernooi sal afdruk nie. “Die toernooi is veral vir die plaaslike spelers en dis die kans wat hulle kry om hulle te bewys,” het die SA breier laat hoor. Ellis voeg by: “Ek moet sê dat die huidige groep spelers my nogal beïndruk het met die werk wat hulle die afge­lope week ingesit het.” Doelwagters: Kaylin Swart, Andile Dlamini; Verdedigers: Karabo Makhurubetshi, Koketso Mmathabo Tlailane, Bongeka Gamede, Sibulele Cecilia Holweni, Xiluva Tshabalala, Ongeziwe Ndlangisa, Kaylyn Octavia Jordaan; Midfielders: Oratile Dikgosi Mokwena, Mamello Makhabane, Gabriela de Jesus Thomas Salgado, Robyn Kimberly Moodaly, Nonhlanhla Mthandi, Mapule­ Nomvula Kgoale, Karabo Angel Dhlamini, Lonathemba Mhlongo; Strikers: Hildah Tholakele Magaia, Neliswa Praiseworth Luthuli, Pride Itebo­geng Nthite.