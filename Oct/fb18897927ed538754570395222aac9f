'N GROEP boere het Dinsdag die hofgebou in Senekal bestorm en geëis dat twee verdagtes, wat daar in verband met Brendin Horner (22) se moord verskyn het, aan hulle oorhandig moet word. Horner, 'n plaasbestuurder, is Vrydag vermoor. Sekwetjie Isaiah Mahlamba (32) en Sekola Piet Matlaletsa (44), vermeende veediewe, is die Saterdag in Fateng tse Ntho, 'n woonbuurt in Paul Roux in die Vrystaat, gearresteer. Mahlamba en Matlaletsa se saak is tot 16 Oktober vir 'n formele borgtogaansoek uitgestel. Brig. Motantsi Makhele, 'n polisiewoordvoerder, sê na die hofverrigtinge het 'n groep boere die hofgebou bestorm en geëis dat Mahlamba en Matlaletsa aan hulle oorhandig word. Makhele sê die groep het hofeiendom beskadig toe hulle hul pad tot die selle probeer oopdwing het. 'n Polisievoertuig wat buite die hof gestaan het is ook omgedop en aan die brand gesteek. "Twee skote is vanuit die groep afgevuur, maar niemand is beseer nie," het Makhele bygevoeg. - TimesLive