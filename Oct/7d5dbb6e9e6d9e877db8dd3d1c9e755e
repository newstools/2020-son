DIE boksafrigter Matt Leisching verwag nie ’n walkover wanneer Tian­ Fick op 27 November in Ottery om die vakante Suid-Afrikaanse swaargewigtitel boks nie. Trouens, Leisching is uiters lugtig vir Josh Preto­rius van Richardsbaai wat in KwaZulu-Natal as die Red Beast bekend staan. “Josh is geen paloeka nie. Hy het 11 beroepsgevegte agter die rug en het al met die hoogaangeskrewe Flo Simba kragte gemeet. “Dit was in ’n stadium toe Simba op die kruin van die golf was. Hy het Preto­rius toe met ’n TKO verslaan,” vertel Leisching. “Ons het Josh al voorheen geklop, maar dit was nie maklik nie. Hy is die real deal.” Leisching voeg egter by hy en Fick is inderdaad slaggereed. “Ons oefen elke dag bitter hard en neem niks as vanselfsprekend aan nie. Kans “Ons gaan nie ’n oorwinning op ’n skinkbord kry nie, maar in my hart weet ek ons is ’n wenspan. “Tian gaan nie hierdie kans deur sy vingers laat glip nie en ek verwag hy sal die aand van die geveg op sy allerbeste wees,” reken hy. Leisching sê hy het ’n groep van 15 boksers in sy kamp. Twee van sy boksers, Dwayne Dodzo (middelgewig) en Dillon Solomons (ligswaar), maak op 27 November in die voorgevegte hul debuut in die geldkryt.