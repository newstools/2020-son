TOE vier polisiemanne eendag aan haar deur klop en haar oor ’n moontlike verkragting uitvra, het ’n inwoner van Kuilsrivier geweet sy moet iets doen om die gevaarlike deurgang langs haar huis toe te bou. Pumla Mbebe woon al 20 jaar in Kuilsrivier. Laas Saterdag het sy en haar bure in Muirweg die gaping toegebou wat die deurgang geword het vir allerhande ongewenste elemente. Die groep het self die nodige geld ingesamel. Mbebe sê hulle word al jare geteister deur misdadigers wat die gat in die muur as ’n ontsnappingsroete gebruik. Nie net dit nie. Beeste gebruik ook die deurgang om saans slaapplek te hê, en dit hou ook die inwoners uit die slaap. Die steeg is ook gebruik om rubbish te dump. Mbebe vertel sy het ’n petisie opgestel, ’n Whats­App-groep gestig en in haar gemeenskap van deur tot deur gegaan om te hoor wat die ander mense dink van die deurgangsroete langs haar huis. Sy het tot hul wyksraadslid, Ebrahim Sawant, se persoonlike assistent, Cindy Owies, gebel. Volgens Mbebe het Owies haar meegedeel dat die Stad Kaapstad nie geld het om die deurgang toe te bou nie, maar hulle het die opsie om dit self te doen. Mbebe vertel verder: “Dit was ’n irriterende probleem waarmee ons gesit het. “So baie kriminele aktiwiteite het daar uitgebroei. “Die polisie het eendag kom aanklop en vertel dat hulle onderklere, ’n handsak en een skoen daar gekry het. “Hulle het gesê dit lyk of iemand daar verkrag is en hulle wou weet of ons iets gehoor het. Om eerlik te wees: Ons het niks gehoor nie.” Mbebe sê hulle is ook belastingbetalers, maar hulle het besef hulle moet self inklim en iets aan die saak doen. Toe sit die gemeenskap koppe bymekaar en bou die deurgang toe. Hulle hoop dit sal nou veiliger wees.