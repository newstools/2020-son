LADISMITH. – Die stasiebevelvoerder hier, lt.kol. Pauline Kriel, het haar lede op ’n maandelikse byeenkoms geprys vir hul harde werk, veral tydens die lockdown-periode. Maar dis die toekenning aan sers. Heino “Mr. Mo” Moses wat die wenkbroue laat lig het. “Ek wil veral die lede van sigbare polisiëring loof vir hul toewyding en die leierskap wat getoon is. Oordeelsfoute is gemaak, wat getuig dat polisielede ook mense is. “Sonder ekstra vergoeding of oortyd het polisielede hul taak met ywer uitgevoer. “Selfs hul eie kollegas wat die wet oortree het, is nie oorgesien nie,” het Kriel gesê. Sy is ook dankbaar vir die ondersteuning en gebede wat uitgegaan het en nog steeds uitgaan vir polisielede. Moses het by die geleentheid ’n sertifikaat ontvang vir die lid wat in die eerste ses maande die meeste arrestasies gemaak het. Skadu Hy het altesaam 110 arrestasies uitgevoer. ’n Skadu word egter oor Moses se prestasie gegooi. Son het in die lockdown-tyd berig oor inwoners wat kla oor Moses se hardhandige optrede teen onder andere vroue soos Stephanie Afrikaner, ouma Petronella Nel en haar dogter, Ella de Waal. Afrikaner het beweer “Omo” het haar bra geskeur. Die drie het sake aanhangig gemaak en dit is bevestig deur kapt. Malcolm Pojie, ’n polisiewoordvoerder. Ons het ook berig oor drie mans, Shaun Gysman, Virgill van der Berg en Henry Buys, wat beweer het Moses het hulle aangerand en ’n polisievoertuig gestamp toe hy hulle glo wou omry. Dit was alles op level 5 van die lockdown. Bradley Benades, ’n gemeenskapsleier, het toe gesê: “Ons eis ’n ondersoek na die polisieman se gedrag en ook na die skof waarin hy werk.” Jan Cornelius het bygevoeg: “Hoeveel sake is teen hom gemaak? Of moet ek vra: ‘Hoeveel oortredings het hy begaan?’ ”