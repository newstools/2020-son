BRANDON Truter, Swallows se coach, het die ervare Kaapse legende Kamaal Sait nader getrek as een van sy assistente vir dié Premierliga-nuweling se veldtog in die top flight. Dié move van Truter is baie verblydend om vertroue in Kaapse coaches en talent te wys. “Hy is iemand wat sonder twyfel waarde sal kan toevoeg tot die klub en dis waarom ek hom aangestel het,” het Truter gister gesê. “Hy het op die hoogste vlak gespeel vir (Orlando) Pirates en AmaZulu en het hom daarna ook bewys as ’n gedugte coach. “Hy is passievol en toegewyd. Hy het selfs ’n vrouespan van die Universiteit van Kaapstad na glorie gelei in die Coke Cup. “Hy is ’n Safa instructor en sy werk in sokker word hoog aangeslaan. Ek het geen twyfel dat hy ’n goeie impak sal maak nie. “Ek is sommer baie opgewonde om saam met hom te werk.” Truter, wat die Birds teen alle verwagtinge in tot promosie gelei het toe hulle die Eerste Liga-titel gewen het, het aan Son bevestig dat hy ook ’n nuwe kontrak van twee jaar met Swallows geteken het. Die boorling van Mitchells Plain is van mening dat hy slaggereed moet wees sodat hy nie met ’n slap riem gevang word wanneer die seisoen oor twee weke afskop nie. Swallows het ’n stuk of 13 spelers vrygestel en 16 nuwelinge bekom. “Dit was belangrik vir my om eers my persoonlike kwessies met die klub af te handel voordat ek my fokus na die span kan verskuif. Alles is nou afgehandel en ek kan nou vorentoe kyk. “Ons het ervare spelers soos Thabo Matlaba, Keegan Ritchie, Ruzaigh Gamildien en ander opgeraap. “Daar is nie baie tyd vir ’n ordentlike pre-season nie en ons moet gereed wees,” het Truter gesê.