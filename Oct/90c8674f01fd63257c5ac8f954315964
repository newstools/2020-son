MET Willem Alberts wat op slot ingespan word, hoop die Lions om meer gedugtheid aan ’n pak voorspelers te gee wat dié jaar meestal gesukkel het om voorwaartse momentum te bewerkstellig. Alberts, ’n voormalige Springbok-flank, is bekend vir sy fisieke spel. Hy spog met die bynaam Bone Collector, want hy oordonder sy teenstanders fisiek. In môre se Superrugby Un­locked-wedstryd teen die Sharks in Durban sal Alberts egter met meer as net sy krag­lopies moet opkom. Hy is spesifiek as slot gekies om meer stabiliteit aan die Lions se wankelrige skrum te verskaf. In vanjaar se Superrugby-kompetisie – voor die Covid-19-onderbreking – is die Lions omtrént stukkend geskrum. Goeie skrumwerk is waarop die Lions hulle in hul suksesvolle jare van 2016 tot 2018 (drie Superrugby-eindstryde) geroem het. Laas jaar het die probleme voorlangs begin kop uitsteek toe talle ervare spelers die span vir oorsese klubs verlaat het. Oor Alberts se insluiting as slot het Ivan van Rooyen, die Lions se afrigter, gesê: “Willem het al slot gespeel en ons voel hy kan ’n verskil maak. “Om hom net in die sisteem te hê, is ongelooflik. “Hy bring baie na die span in terme van insette op en van die veld af. Hy is ’n goeie karakter. “Ek dink hy is nog nie reg om ’n volle 80 minute te speel nie, want hy het laas week eers begin oefen. “Ons voel egter dat hy vir ekstra krag kan sorg, veral as ’n mens die Sharks se voor­spelers en hoe hulle speel, in ag neem.”