OUDTSHOORN. – Probleme met ’n opnamemasjien het gister veroorsaak dat die saak teen Ronvigon Wildeman laatmiddag tot vandag uitgestel is. Wildeman, van Haarlem in die Langkloof, staan tereg vir die moord op sy 18 maande oue seuntjie, Vagon Cornelius. Hy kom voor in die rondgaande hooggeregshof. Gister kon die verrigtinge eers ná 14:00 begin. Teen die einde van die hofsitting is net ’n opsomming gegee van die staatsgetuies se getuienis. Die beskuldigde het besluit om nie te getuig nie en hy het ook nie getuies geroep nie. Regter Mushtak Parker het die getuienis van die staatsgetuies opgesom. Fernando Groenes, Hester Engelbrecht, Merilen “Hetta” Cornelius (ma van die kind), Joslyn Delport, AO Nicholas Simkin, sers. Franklin Arnoldus en die forensiese patoloog dr. Christa Hattingh het vir die staat getuig. Die staatsaanklaer, adv. Lenro Badenhorst, het in sy slotbetoë gevra dat Wildeman aan moord met voorbedagte rade skuldig bevind moet word. Badenhorst het aangevoer dit kan nie ’n ongeluk wees as jy ’n klip van meer as 18 kg twee keer optel en dit op ’n kind laat val nie. Wildeman het volgens die kind se ma ná die tweede keer nie gesê hy is jammer oor sy dade nie. Hy het luidens getuienis gesê: “Kyk wat het ek nou aan ons kind gedoen.” Dít nadat hy ook aan haar gesê het: “Hetta, kyk hoe spite­ ek jou nou.” Hy het haar weggestoot toe sy hom voor die bors gryp en weggehardloop. Daarna het hy aan Delport en Simkin gesê hy het sy kind doodgemaak en wil hom aan die polisie gaan oorgee. Wildeman se regsverteenwoordiger, adv. Leandra Adams, het betoog dat die beskuldigde luidens sy eie bekentenis nie bedoel het om sy kind dood te maak nie en dat dit ’n ongeluk was. Hy het bedoel om die klip na die kind se ma te gooi. Volgens Badenhorst is dit feitlik onmoontlik om so ’n swaar klip 5 m ver te gooi – die afstand wat Hetta van hom af gestaan het. Adams het betoog daar was geen stryery of bakleiery tussen Wildeman en Corne­lius nie nadat hulle die betrokke oggend saam ’n liter witwyn gedrink het. Dit was eers nadat hy later die middag by haar nog geld vir wyn wou hê dat hulle gestry het. Hy het toe haar selfoon teen ’n muur stukkend gegooi. Die kind het nie toe enige beserings opgedoen nie. Volgens Adams het Wildeman nie bedoel om die kind dood te maak nie, dus kan hy nie aan moord met voorbedagte rade skuldig bevind word nie. Hy het skuld erken op die klag dat hy ’n beskermingsbevel oortree het, sowel as een van opsetlike saakbeskadiging oor hy Cornelius se selfoon stukkend gegooi het.