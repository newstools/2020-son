PRESIES vier jaar nadat die Valke op 4th Power Investments toegeslaan het, beplan David “Oompie” Cupido steeds om sy beleggers uit te betaal. Maar van die beloftes wat hy sedert daardie dag gemaak het, het dadels gekom. Volgens Cupido het die Valke nie die regte stappe gevolg toe hulle vier jaar gelede op sy huis toegeslaan het nie. Hy sê sy geld is gevat en nie voor hom uitgetel nie. Cupido beweer ook nadat hulle sy bankrekening laat bevries het, wou geen bank weer met hom saamwerk nie. Hy sê egter nie wat van die geld geword het nie. Op 29 September het Cupido weer op YouTube ’n “Payment Update” vir sy beleggers gelaai. Hierin maak hy bekend dat hy weet beleggers soek hul geld en sê hulle het die reg om dit te doen. Volgens hom sou “mense” die afgelope Vrydag met ’n memorandum by sy huis opdaag. Cupido sê hy hiermee het hy nie ’n probleem nie, maar hulle moet net die nodige bewyse bring dat hulle wel beleggers is. Hy sê: “Ek was van plan om hierdie week na plekke soos Touwsrivier, Worces­ter, De Doorns en Laingsburg te gaan. Dis om ’n walk-in-diens te bied aan die grootmense wat nie kan lees of skryf nie. “Ek beplan om dit in die komende week te doen.” In die video praat Cupido van die “vele aanslae” van mense op hom en sy gesin se lewe. Guns Hy beweer as gevolg hiervan was daar tye dat sy kinders nie ’n goeie nagrus kon hê nie. Cupido voeg by mense wat aan sy sy was, het gekom en gegaan. Hy voer ook aan die delay in sy trading-besigheid die afgelope vier jaar was nie alles doom en gloom nie; somtyds het dit in sy guns getel. Volgens ’n woordvoerder van die Valke, Philani Nkwalase, is die dossier by die staatsaanklaer dat dié kan besluit of Cupido vervolg gaan word. Hy sê hulle wag nou op die uitslag van hierdie proses.