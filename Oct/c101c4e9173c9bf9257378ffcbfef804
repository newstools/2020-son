RORY Arnold, die ervare slot van die Wallabies, gaan na verwagting die Rugby Championship weens ’n gebreekte arm misloop. Arnold het dié besering opgedoen toe hy dié naweek vir Toulouse in Frankryk gespeel het. Die Wallabies hoop Arnold sal teen die middel van November fiks wees. Dit kan beteken dat hy net een of twee toetse sal mis. As die besering hom langer op die kantlyn hou, sal Dave Rennie, Wallabies-breier, ander opsies moet oorweeg. Dis nog onduidelik of die hemelbesems Izack Rodda en Samu Kerevi gretig sal wees om terug te keer na Australië om vir ses weke aan die Rugby Champion­ship deel te neem. Rodda sou ’n geskikte kandidaat wees, aangesien hy net 24 jaar oud is. Hy word as ’n belangrike deel van die Wallabies se toekoms beskou. Hy speel tans vir Lyon in Frankryk. ’n Bron na aan Rodda het egter gesê hy het nie ’n oproep oor sy beskikbaarheid ontvang nie. Adam Coleman en Will Skelton, wat onderskeidelik vir London Irish en Saracens in Engeland speel, is ook opsies. ’n Besluit sal gou geneem moet word, want spelers moet 14 dae onder kwarantyn bly wanneer hulle van oorsee af terugkeer. Die Wallabies keer op 18 Oktober terug na Australië ná hul twee Bledisloe Cup-kragmetings met die All Blacks. Dieselfde voorwaarde is van toepassing op Suid-Afrika en Argentinië wat volgende maand daar aankom. Rob Simmons is nou die enigste ervare slot in die Wallaby-groep, maar Lu­khan Salakaia-Loto oefen ook tans in die tweede ry.