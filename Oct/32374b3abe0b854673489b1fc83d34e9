DAVID Campese meen die tyd vir rugbyspanne om die All Blacks te vrees, is verby. Dié legendariese vleuel van die Wallabies was kwaai bekkig nadat sy landgenote met 16 elk teen die All Blacks gelykop gespeel het. Dít was in Sondag se eerste Bledisloe Cup-wedstryd in Wellington, Nieu-Seeland. Campese reken dié uitslag was ’n bewys van hoe die Kiwi’s se hoogmoedige houding en siening van die kwaliteit van Australiese rugby in hul gesig opgeblaas het. Dít volg ná die voortslepende geskil van hoeveel Aussie-spanne vanaf 2022 waardig is om in ’n Superrugby-kompetisie teen Nieu-Seelandse spanne te speel. Campese sê: “Alles gebeur weg van die veld voordat dit op dit gebeur. Altyd. Weg “Hulle is so arrogant en ek het net vir myself gesê: ‘Julle gaan baie gou op jul swaard moet val.’ En dit is besig om te gebeur. “Die All Black-aura is weg. Die jonger ouens het nie daai kalmte nie; hulle is nie dieselfde span nie. “Ek is jammer, maar (Ian) Foster ... ek dink nie hy gaan lank aanbly nie. “As hulle selfvertroue gehad het, hoekom het hulle (die Nieu-Seelandse Rugbyunie) hom nie ’n kontrak van vier jaar (as hoofafrigter) gegee nie?” Dié 57-jarige oud-Wallaby meen ook die Kiwi’s moet hul verhouding met sy landgenote begin verbeter, anders wag daar nóg donker dae op die voormalige wêreldkampioen. “Vat Australië weg en Nieu-Seeland sal nie wees waar hy nou is nie,” sê Campese. “Hulle is gelukkig ons speel jaarliks teen hulle. Ons het hulle ook gehelp. “Ons het oor die laaste paar jaar probleme weg van die speelveld gehad, en dit is waarom ons so k*k gespeel het. Paniekbevange “Ek het die wedstryd gekyk en die All Blacks lyk verlore. “Daar was geen kalmte nie. Hulle het so ’n bietjie paniekbevange geraak, wat hulle nie gewoonlik doen nie. “Kieran Read (uitgetree) was ’n groot verlies,” voeg hy by. –stuff.co.nz