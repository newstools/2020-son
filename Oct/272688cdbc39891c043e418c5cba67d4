CHELSEA se manager, Frank Lampard, is gefrustreerd en verward omdat die refs nie aan sy span ’n penalty toegeken het in Saterdag se draw van 0-0 teen Manchester United op Old Trafford nie. United se kaptein, Harry Maguire, het sy eweknie van die Blues, César Azpilicueta, om die nek gegryp en grond toe gebring, maar die skeidsregter het hom nie gestraf nie. Boonop het die video assistant referee (VAR) die Londense besoekers se eis vir ’n penalty van die hand gewys nadat die voorval bekyk is. “Volgens my was dit ’n duidelike penalty,” kla Lampard. “Ek kon dit nie sien van waar ek gestaan het nie en dis moeilike besluite vir die ref. “Maar dis juis waarom ons die VAR in die spel ingebring het. “Die VAR was egter baie gou om dit van die hand te wys. “Hulle moes hul tyd gevat en die ref gevra het om self die voorval op sy skerm langs die veld te bestudeer. “As hy dit gedoen het, sou hy vir seker ’n penalty-besluit gegee het. Dit is so verwarrend. “Daar is frustrasie omdat dit gelyk het asof die reëls in die regte rigting beweeg. “Die refs het aan die begin van die seisoen meer na die skerms langs die veld begin kyk. “Die persoon op die veld moet altyd eerste die verantwoordelikheid neem. Dit is aan hulle teruggee met behulp van die skerms,” sê Lampard. Die uitslag beteken United moet nog wag vir ’n eerste sege op Old Trafford dié seisoen. United se manager, Ole Gunnar Solskjær, sê sy span mis die energie van die tuisskare, wat weens die huidige streng Covid-19-regulasies nie by die wedstryd toegelaat is nie. Maar die Noor is tevrede met die vertoning van Edinson Cavani, sy debutant wat hom vroeër dié maand vanaf Paris Saint-Germain by die Red Devils aangesluit het. “Hy het binne oomblikke gewys wat hy kan doen,” verduidelik Solskjær. “Hy gaan ons beslis ’n teenwoordigheid in die doelgebied gee. “Hy is ’n ervare centre forward. As hy meer balbesit in gevaar­like areas kry, sal hy vir ons doele gee,” meen Solskjær. – AP