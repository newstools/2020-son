NET sokkies en bene het oorgebly. Só sê die familie van die busbestuurder Neo Motaung (58) wie se bus vandeesweek in Gauteng uitgebrand is nadat daar op hom en passasiers losgebrand is. Tina Motaung, 'n familielid, sê hulle het onmmidellik uit die Vrystaat gery toe hulle die nuus oor die skietvoorval ontvang het. "Ons het by die gru-toneel aangekom waar hy onherkenbaar gebrand het. Ons kon nie sy liggaam sien of enigiets wat hy op hom gehad het nie. "Daar was sokkies en bene van wat vermoedelik sy voete was. Anders as dit, kon ons niks sien wat bevestig het dat dit hy was nie." Tina sê die familie vind dit moeilik om Neo se dood te aanvaar en sê die toneel waar hy sy laaste asem uitgeblaas het, is net te hartverskeurend. "Ons kan steeds nie glo dat mense iets so wreed aan 'n ander mens kan doen nie. Ons as familie is nie net beroof van sy lewe nie, maar ook van 'n geleentheid om sy liggaam te sien en afsluiting te kry." - TimesLive