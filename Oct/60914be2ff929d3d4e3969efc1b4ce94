DIE munisipale bestuurder van die Sedibeng-distriksmunisipaliteit en voormalige hoof van die Oos-Kaapse departement van maatskaplike ontwikkeling, Stanley Khanyile, is Saterdag in sy kar doodgeskiet. Die voorval het in die parkeerarea van 'n winkelsentrum in Alberton gebeur. Khanyile is ses keer geskiet terwyl hy in sy swart Mercedes-Benz gesit het. Brig. Mathapelo Peters, 'n polisiewoordvoerder, sÃª die verdagte het na die voorval in 'n goue Toyota Cressida gevlug. Khanyile, Poovandren Chetty, 'n Durbanse sakeman, en Vuyokazi Sangoni, 'n voormalige hoofdirekteur van die Oos-Kaapse departement van maatskaplike ontwikkeling, het in Augustus in die landdroshof op King William's Town op klagte van diefstal, bedrog en geldwassery verskyn. Die klagte hou verband met die beweerde diefstal van R29 miljoen wat vir die bou van 'n nuwe hulpbronontwikkelingsentrum bedoel was. Khanyile moes op 16 Oktober weer in die hof verskyn. Die motief vir sy moord is nog onbekend. - News24