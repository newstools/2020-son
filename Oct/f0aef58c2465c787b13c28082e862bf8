OUDTSHOORN. – “Kyk wat het ek aan ons kind gedoen ...” So het Ronvigon Wildeman van Haarlem glo aan die kind se ma, Merilen “Hetta” Cornelius, gesê nadat hy ’n klip van sowat 18 kg op hul 18 maande oue seuntjie, Vagon, gegooi het. Gedrink Die rondgaande hooggeregshof het die klip gister as bewysstuk aanvaar. Cornelius het getuig dat sy en die beskuldigde saam met twee vriende die dag by haar tante Valencia Kapank gaan drink het. Wildeman het later op ’n bank in die huis getiep terwyl Allistair Billik, ’n vriend, ook gaan slaap het. Volgens haar het sy later haar seuntjie gaan soek. “Die kind was wakker en het na sy pa gehardloop waar hy op ’n bank gelê het.” Sy het getuig die beskuldigde het toe weer aan haar gesê dat dit nie sy kind is nie en gevra waarom hy met hom moet speel. Hy het haar vir haar selfoon gevra om musiek te luister en toe gevra watse contacts op die foon is, met verwysing na nommers wat hy nie geken het nie. Ná ’n stryery het sy haar selfoon teruggevra en gesê sy gaan huis toe. Toe sy deur die heining klim en die polisie bel, het sy Wildeman met ’n klip in sy hand gesien waarmee hy haar wou gooi. Hy het nader gekom, haar selfoon gegryp en dit eenkant toe gesmyt. Die klein kindjie het op die gras gesit en toe sy weer sien, staan die beskuldigde met ’n groot steen bo sy kop. Dis toe dat die beskuldigde sê: “Hetta, kyk hoe spite ek jou nou.” Hy gooi toe die enorme klip op die arme 18 maande oue kind. Sy getuig: “Die geluid was soos ’n geweerskoot.” Wildeman het die klip opgetel en ’n tweede keer op die kind laat val. Hy tel toe die kind op en gooi hom in haar rigting en die kind val toe op die grond. Wildeman het toe weggehardloop, waarna sy om hulp gaan soek het. Cornelius het ook getuig dat sy en die beskuldigde ’n goeie verhouding gehad het – as hy nugter was. As hy dronk was, was hy die “morsigste”, het sy laat hoor. Konsulteer Toe sy hom in 2016 meedeel dat sy swanger was, het hy gesê dit is nie sy kind nie omdat hy ’n ruk in die tronk was. Hy het meer as een keer aan haar gesê dat dit haar eie pa se kind is. Adv. Leandra Adams het ná Cornelius se getuienis die hof vir genoeg tyd gevra om met die beskuldigde te konsulteer omdat nuwe feite aan die lig gekom het wat nie in Cornelius se verklaring verskyn nie. Regter Parker het die versoek toegestaan en die saak tot vandag uitgestel. Hy het aan Cornelius verduidelik dat die beskuldigde geregtig is op ’n billike verhoor en dus genoeg tyd aan sy regsverteenwoordiger gegee moet word om met hom te konsulteer. “U was sterk en het goed getuig,” het die regter aan ’n hartseer Cornelius gesê.