’N VROU van Steenberg het ’n hart van goud, maar daai is ook ’n baie nederige hart. Soveel so dat sy langer as 10 jaar nie haar naam in die media genoem wou gehad het nie. Karen Maarman (52) is destyds in Distrik Ses gebore en woon nou in Steenberg. Sy sê alles het begin oor haar liefde vir haar gemeenskap. Sy vertel: “Ek onthou toe ons na Steenberg toe getrek het oor die Group Areas Act. “Toe ons by die flêts aankom, het my pa net daarna gestaar en begin huil. “Dis waar ek besef het daar is groter probleme in die wêreld, want ek het my pa nooit voorheen gesien huil nie.” Toe sy haar skoolloopbaan voltooi, het dit Maarman se mission geword om in die gemeenskap te werk. Saam met haar man het die twee besluit om terug te gee aan hul gemeenskap. Sy onthou nog: “Dit was op ’n Sondag so 11 jaar gelede toe ons uitkyk en sien hoeveel kinders in die straat rondloop en kos vra. “Daai dag toe maak ons ekstra kos en het omtrent 80 kinders gevoed. Met dié klein begin het die getal oor die jare gegroei tot nou 400 mense elke tweede dag.” Maarman, ’n gekwalifiseerde haarkapper, het ook nie dáár gestop nie. Sy het toe besluit om ’n haarkapper-kursus aan die jongspan aan te bied. “Ons doen dit steeds. Vir R650 kan jy jou sertifikaat verwerf. “Van daar probeer ons ook die mense met hul aansoeke help om ’n job te kry. “Dit is belangrik dat ons meisies voel hulle is ook iemand. Daardeur is hul selfbeeld beter en hulle voel suksesvol. “Om ’n vrou te leer is om ’n nasie te leer.” ’n Mens sou dink haar hart is al vol, maar nee – in die haarkapper-program het sy die nood gesien om kinders met berading te help. Sy besit al 11 jaar die Bethal Projects for Women. “Wanneer jy soveel met mense werk, begin hulle jou ook met hul probleme vertrou. “So, ek het ook ’n open-door policy sodat hulle altyd weet dat ek daar is.” Hoewel die liefde van haar lewe twee jaar gelede afgesterf het, sê Maarman dit is die kinders se glimlaggies wat haar aan die gang hou. “My man was daai support wat ek nodig gehad het. “Hy was my troos wanneer ek down gevoel het. “Ek mis hom baie, maar ek weet hy sou my nog aangemoedig het om dié ding te doen,” vertel Maarman. Sy sê haar doel is om die mindset van baie op die Kaapse Vlakte te verander. “Dis nie waar jy bly nie; dit gaan oor wie jy is en wat jy alles kan doen en bereid is om te doen.” Maar die vrou wat die gemeenskap van Steenberg so bymekaar hou, het ’n bietjie hulp nodig om die gees van ubuntu aan die gang te hou. "Vir jare het ek als uit my eie sak gedoen. “Ek kry ook hulp van vriende en familie, maar makeer nóg, want die nood is nou groter,” sê sy. Maarman vra dat enige een met ’n donasie haar tog by 083 208 1105 sal bel.