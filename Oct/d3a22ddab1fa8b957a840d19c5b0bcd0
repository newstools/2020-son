DIE Wallabies sal dit oorweeg om te kniel ter ondersteuning van die Black Lives Matter-veldtog (BLM) voor hul wedstryd teen die All Blacks in Sydney. So sê Dane Haylett-Petty, die Wallaby-agterspeler. Die Wallabies het gister onthul hulle gaan hul nuwe inheemse trui dra vir die derde kragmeting om die Bledisloe-beker volgende Saterdag. As hulle kniel om BLM te ondersteun, sal hulle die eerste Australiese span wees wat dit doen. Haylett-Petty sê: “Dis wonderlik dat sport ’n geleentheid bied om deel te neem aan gesprekke. “Baie sportsoorte het dit gedoen en dit sal ’n wonderlike ding vir ons wees om te doen. “Ek kan natuurlik nie vir almal praat nie, maar beslis – ek dink dit sal ’n goeie bewys van ondersteuning wees. “Dis waarskynlik ’n bespreking vir die groep en ons sal dit beslis oorweeg.”