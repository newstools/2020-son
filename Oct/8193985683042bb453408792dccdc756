DIE kans om Devon Petersen se spanmaat te wees by die Darts World Cham­pionship in Desember in Engeland is Saterdag in die Goodwood-sportterrein op die spel vir Suid-Afrika se voorste beroepspelers. Spel van hoogstaande gehalte word gevolglik verwag voordat die uiteindelike wenner gekroon sal word. Om te sê dat die kompetisie uiters straf gaan wees, is om dit sagkens te stel. Vuurwerk word uit die staanspoor verwag. Die druk sal veral groot wees op Carl Gabriel. Hy is onlangs op verrassende wyse aangewys as Petersen se spanmaat vir die Darts World Cup. Dié byeenkoms word van 6 tot 8 November in Salzburg, Oostenryk, gehou. Die aanwysing het die wenkbroue laat lig omdat nóg die amateur- nóg die beroepsliggaam daarvan kennis gedra het. Die enigste gevolgtrekking blyk te wees die speler is Petersen se persoonlike keuse. Gabriel sal dus wil wys dat Petersen se besluit in die kol was. Hy sal gróót aanslae moet afweer van onder andere Charl Pietersen, Charles Losper, Clifford Stradling, Nolan Arendse, Vernon Bouwers en Graham Filby, wat almal al Suid-Afrika op die wêreldverhoog verteenwoordig het. Dan is daar ook nog jong Turke soos Cameron Carolissen, Liam O’Brien, Johan Geldenhuys en Lance Rustin wat die kaarte deurmekaar kan krap. Moet ook nie vir David Nyemba van Zimbabwe onderskat nie. Hy kan verras.