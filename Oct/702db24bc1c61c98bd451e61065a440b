“AS ONS terugkom, gaan ons duisende en duisende wees.” Dít was gister die waarskuwing van Cosatu-werkers aan die Wes-Kaapse premier, Alan Winde, tydens hul nasionale staking. Die vakverbond het gister ’n nasionale dag van aksie gehad­ rakende verskeie kwessies­. Die motorcade van die honderde werkers van alle Cosatu-geaffilieerde vakbonde het by die Langa-sportkompleks begin. Die voertuie het stadig op die N2-snelweg gery tot by die civic centre, waar hulle hul memorandum van klagtes aan die stadsbestuur oorhandig het. Adjunkminister John Jeffrey het ook ’n memo buite die parlement ontvang en Premier Alan Winde een buite provinsiale wetgewer in Walestraat. Die Wes-Kaapse Cosatu-sekretaris, Malvern de Bruyn, het daar ’n waarskuwing vir Winde gehad. “Ons gee jou 14 dae om terug te keer na ons met antwoorde,” het hy gesê “Hierdie memorandum is nie net ’n stuk papier wat jy agter jou deur kan opplak en daarvan vergeet nie. “Ons is vandag net ’n paar honderd werkers wat net met ons voertuie gekom het. “Maar as jy nie binne 14 dae na ons terugkom nie, gaan ons werkers in ons duisende terugkom.” Die betogers eis dat die regering genoegsame PPE aan frontline-werkers moet verskaf. Hulle eis ook dat die regering betroubare openbare vervoer aan werkers verskaf. Hulle eis verder die vervolging van korrupte bestuurders in die privaat én die openbare sektor. Impak Die ander groot eis is die inwerkingstelling van ’n 2018-ooreenkoms tussen die vakbonde en die regering waar die regering onderneem het om staatswerkers ’n jaarlikse salarisverhoging van 8% te gee. Dié ooreenkoms was van 2018 tot vanjaar geldig. Weens die impak van Covid-19 het die regering vanjaar versuim om die salarisverhogings toe te pas. Die vakbonde hou egter vol dat as daar geld is om te steel, dan is daar geld vir verhogings. Die vakbonde verwys na die korrupsie in verband met die verkryging van PPE. Hulle eis ook die beskerming van jobs en die skepping van meer werkgeleenthede. Winde sê in reaksie hy neem die vakbonde se eise en hul march baie ernstig op, want betogings is die enigste manier waarop vakbondlede hul frustrasie uitdruk as daar nie na hulle geluister word nie. Winde het byvoeg: “In die Wes-Kaap het ons 321 000 jobs verloor. Ek stem saam dat ons ál daardie jobs moet terugkry. “Gendergeweld en geweld in die algemeen bly ook ’n groot euwel in ons provinsie. “Verder het ons onlangs ’n top cop (lt.kol. Charl Kinnear) weens bende­geweld verloor. “Dié moet ’n omkeerpunt wees. Mense wat by korrupsie betrokke is, moet ook aangekeer word. Terugkom “Ek is in staat om in die volgende 14 dae na julle terug te kom,” het Winde onderneem. “Maar ek vra baie mooi wanneer julle terugkom, kom 18:00. Ek belowe ek sal vir julle wag. “As julle om 18:00 kom, dan red ons jobs, want ons kan nie bekostig om nóg jobs te verloor nie.”