DIE borgtogaansoek van die man wat teregstaan vir die moord op die topspeurder van die polisie se teenbende-eenheid (AGU), begin vandag in die Bellville-streekhof. Zane Kilian (39), ’n voormalige rugbyspeler wat sy lyf die laaste tyd privaat speurder hou, het die vorige kere in die Bishop Lavis-landdroshof verskyn. Hy staan tereg vir die moord op lt.kol. Charl Kinnear, asook klagte van sameswering om moord te pleeg en die onregmatige onderskepping van kommunikasie. Kinnear is op 18 September voor sy huis in ’n sluipaanval doodgeskiet. Die staat voer aan Kilian is die sleutelfiguur in die moordondersoek omdat hy Kinnear se selfoon vir maande vooraf en tot op die dag van sy dood getrack het. Na verneem word ontken Kilian dat hy enigsins iets met Kinnear se moord te doen het. Hy voer aan hy het sy opdrag om die selfoon te track van ene Mohamad gekry. Dié man het glo aan Kilian gesê sy vrou jol en Kilian moet haar bewegings dophou. Die saak is na die streekhof in Bellville verskuif omdat Bishop Lavis se landdroshof ’n veiligheidsrisiko inhou, al het die hof van die cops gewemel by elkeen van Kilian se verskynings. Die staat het reeds aan­gedui dat hy borgtog gaan teenstaan.