BERGSIG. – Vir die in­woners van Die Lane is load shedding soos brood en konfyt. Hulle is so gewoond aan die plaaslike raad se load shedding omdat daar al vir meer as ’n maand geen straatligte snags brand nie. Deon Aspeling van 6de Laan sê: “Hoekom kan die raad nie net die gloeilampe vervang nie? Wat is dan so swaar daaraan? “Ons betaal vir dienste en ál wat ons vra, is: Lewer die dienste!” Jafta Apollis voeg by: “Dis elke dag load shedding. Nie Eskom nie. Maar Kannaland se eie load shedding. “Elke donker hoekie gee skurke die kans om in te breek, en diefstal is hier so hoog in ons woonbuurte.” Vroue is veral bevrees dat hulle in die donker strate bespring en verkrag kan word. ’n Jong lat sê weer: “Vir my is dit lekker. Nou kan ek die kat behoorlik in die donker knyp!” Volgens ’n inwoner het ’n munisipale werker geskel dat hulle nie geld vir bulbs het nie toe die werker genader is om die ligte te herstel. Buurtwaglede sê hulle het hul hande vol met inwoners wat vra dat hulle snags vergesel moet word – al is dit net winkel toe – uit vrees vir die donkerte. Reggie Timmie, bestuurder by die munisipaliteit, het onderneem om die tegniese onderhoudspan uit te stuur om aandag aan die ligte in die woonbuurt te skenk.