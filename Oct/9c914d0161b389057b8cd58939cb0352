DIE Wes-Kaapse onderwysdepartement (WKOD) het ses aanklagte van wangedrag teen Wesley Neumann, hoof van die Hoërskool Heathfield, aanhangig gemaak. Neumann het Dinsdag in ’n virtuele verhoor verskyn. Hy het hom vroeër vandeesmaand tot die arbeidshof gewend om ’n interdik teen die WKOD te kry sodat hy nie dissiplinêr verhoor mag word nie. Die verskyning hou verband hiermee. Dié klagtes teen Neumann hou verband met ’n ope brief wat hy vroeër vanjaar aan Angie Motshekga, minister van basiese onderwys, gestuur het. Die arbeidshof het die saak gister via satelliet aangehoor en sal binnekort beslis of hy ’n interdik aan hom gaan toestaan of nie. Neumann is een van vier skoolhoofde wat nie wou hê leerders en onnies moes die skool bywoon toe die corona-virus-pandemie op sy ergste was nie. Hy het in ’n stadium geweier om die skool oop te maak. Ouers van leerders, die onnies en die skoolbeheerliggaam het hom egter hierin ondersteun. Die klagtes hou ook verband met matrikulante van die skool wat nie klas wou bywoon nie. Brian Schreuder, WKOD-hoof, het Neumann hiervoor geblameer. Gister het Vanessa le Roux van Parents Against the Opening of Schools saam met talle onnies en ouers vir Neumann by die skool gaan ondersteun. Wetgewer Le Roux het destyds al aan Son bekend gemaak dat die WKOD gedreig het om Neumann uit die skool te sit. Vasoula Bailey van die skoolbeheerliggaam het aan Son gesê hulle staan agter hom en ondersteun hom. Muhammad Khalid Sayed, die ANC se skadu-minister vir onderwys in die provinsiale wetgewer, het ook vir Neumann kom ondersteun. Sayed sê Neumann word geboelie en geviktimiseer slegs omdat hy sy leerders wou beskerm. Hy beskryf hom as ’n jong, dinamiese en toegewyde skoolhoof wat ’n bron van trots vir sy generasie is. Jurisdiksie Neumann het die hofsitting as intens en lank beskryf. Hy sê hoewel sy advokaat sy saak goed gestel het, dink hy nie die Arbeidswet gee die hof die jurisdiksie om ’n beslissing in hierdie saak te maak nie. Neumann sê: “Ek wil graag almal bedank wat betrokke was by die prosedures by die skool; ál die ondersteuners wat van ver gekom het en die sprekers vir hul kennis en input, asook vir my prokureur wat ’n baie solid saak neergelê het. “Dankie ook aan dié wat die tyd geneem het om bemoedigende emails, SMS’e en Whats­App-boodskappe te stuur. Die geveg is nog nie verby nie, maar ek weet met hierdie ondersteuning sal ek dié onreg geheel en al kan oorkom.” Neumann sal na verwagting Dinsdag weet wat sy lot is.