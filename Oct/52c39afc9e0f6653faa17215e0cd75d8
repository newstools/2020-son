'N MAN wat 'n 14-jarige meisie van Mosambiek die land ingesmokkel en haar gedwing het om met hom te trou, is tot 22 jaar tronkstraf gevonnis. Angelo Mulambo (30) is in die Pretoria-hooggeregshof skuldig bevind aan klagte van mensehandel, verkragting en ontvoering. Mulambo het die meisie twee jaar gelede onwettig na Suid-Afrika gebring en haar sy tweede vrou gemaak. Sy het in Mamelodi-Oos saam met Mulambo en sy eerste vrou gebly. Volgens die nasionale vervolgingsgesag het Mulambo haar twee keer verkrag. Sy was ook blootgestel aan seksuele dade tussen hom en sy eerste vrou. Die tiener het in September 2017 ontsnap en aan die bure vertel wat met haar gebeur het. Mulambo is kort daarna gearresteer. - TimesLive