DIE Stormers sal die Pumas nie onderskat wanneer hulle vandag 19:00 in die Mbombela-stadion in Nelspruit in ’n Superrugby Unlocked-kragmeting teen mekaar te staan kom nie. Dit is die eerste keer in die geskiedenis van Superrugby dat die Stormers teen die Pumas speel. John Dobson, afrigter van die Stormers, het gesê: “Ons het al ’n paar keer teen die Pumas gespeel. “In 2017 het ons in die Currie Cup teen hulle verloor. “Hulle sou ’n klomp energie gekry het van laas week se oorwinning (oor die Griekwas). Hulle was baie goed. “Met ’n speler soos Eddie Fouché op losskakel skop hulle takties baie goed. “Die senter Wayne van der Bank en die heelagter, Devon Williams, wat voorheen vir die Stormers gespeel het, is baie opwindende spelers. “Op ’n vinnige veld (in Nelspruit) het hulle die vermoë om van wyd aan te val. “Net soos die Cheetahs kompeteer die Pumas dalk die beste in die lynstane. “Hulle sou laas week baie selfvertroue gekry het, terwyl ons ’n tawwe week gehad het. “Dis baie ontwrigtend om Springbokke soos Steven Kitshoff en Scarra Ntubeni weens die Covid issue te verloor.” Kitshoff en Ntubeni is negatief getoets vir die coronavirus, maar hulle het in kontak gekom met spelers wat positief getoets is. Volgens Dobson dwing die Pumas se breier, Jimmy Stonehouse, ’n fisieke benadering op sy span af. “Ja, Jimmy (’n gespierde liggaamsbouer) bring presies dit waarna hy lyk na die game. “En met Fouché op losskakel wat hul spel dryf, is hulle ’n gedugte span,” het Dobson gewaarsku. Die Stormers gaan beslis die dienste van hul Springbok-voorrymanne Kitshoff en Ntubeni mis. Dobson glo egter dis ’n gulde geleentheid vir ’n jong loskopstut soos Leon Lyons om te wys waartoe hy in staat is. “Hy (Lyons) is soos ’n klein Kitsie (Kitshoff). Leon is soos ’n klassieke loskopstut gebou. Hy het groot boude en ’n groot borskas en is boonop ’n sterk baldraer en skrumwerker.” Siya Kolisi, Stormers-kaptein, sê hy sien uit na die stryd tussen die losvoorspelers. “Ek ken Francois Kleinhans baie goed. Ek het sedert o. 19-jare teen hom gespeel. Hy is ’n baie taai ou wat goed is op die grond. “Jeandré Rudolph is ’n groot en vaardige speler. Ek, Trokkie (Juarno Augustus) en Ernst van Rhyn vul mekaar goed aan. Ons wil net verbeter op laas se vertoning teen die Lions.” Die spanne is: PUMAS: Devon Williams, Neil Maritz, Erich Cronjé, Wayne van der Bank, Etienne Taljaard, Eddie Fouché, Ginter Smuts, Jeandré Rudolph, Willie Engelbrecht, Francois Kleinhans, Pieter Jansen van Vuren (k), Darrien Landsberg, Ruan Kramer, Abraham le Roux, Morgan Naudé. BANK: Simon Westraadt, Liam Hendricks, Heath Backhouse, Phumzile Maqondwana, Dian Badenhorst, Niel Marais, Ali Mgijima, Ignatius Prinsloo. STORMERS: Warrick Gelant, Edwill van der Merwe, Dan du Plessis, Rikus Pretorius, Leolin Zas, Damian Willemse, Herschel Jantjies, Juarno Augustus, Ernst van Rhyn, Siya Kolisi (k), Chris van Zyl, Salmaan Moerat, Frans Malherbe, Bongi Mbonambi, Leon­ Lyons. BANK: Chad Solomon, Kwenzo Blose, Neethling Fouché, JD Schickerling, Nama Xaba, Jaco Coetzee, Godlen Masimla, Michal Haznar, Tim Swiel, Tristan Leyds.