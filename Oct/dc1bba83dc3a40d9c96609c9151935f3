’N OU van Bridgton in Oudtshoorn wat petrol op ’n man gegooi en op die punt was om hom aan die brand te steek, is Woensdag in die plaaslike streekshof tot vyf jaar gevangenisstraf gevonnis. Daarvan is twee jaar vir vyf jaar opgeskort. Justin Lewis is daaraan skuldig bevind dat hy petrol op Edward Sheron gegooi het omdat sy meisie of eks-meisie na die klaer gehardloop het vir beskerming. Die hof het Lewis se weergawe – dat hy Sheron net wou skrikmaak – verwerp. Volgens Lewis het hy nie vuurhoutjies by hom gehad nie. Gepaste Hy sê Sheron het gedreig om hom te skiet. Streeklanddros Sylvia Mandla het in die vonnisoplegging gesê Lewis is aan ’n ernstige misdryf skuldig bevind. Sy sê direkte gevangenisstraf sal die enigste gepaste vonnis wees sodat hy gerehabiliteer kan word en daarna weer sy plek in die gemeenskap kan inneem. Hy is spesiaal huis toe om die 2l petrol te gaan haal en het dus die opset gehad om die klaer aan die brand te steek. Hy was jaloers en kwaad, het die landdros gesê. Volgens Brandon Smith, die staatsaanklaer, het die vrou ’n interdik teen Lewis gekry omdat hy ’n bedreiging vir haar is. Die hof het bevind ’n volkome opgeskorte vonnis, soos deur die verdediging versoek, sou ’n verkeerde boodskap uitstuur. “Jy kan nie dreig om iemand in sy eie huis aan die brand te steek en niks oorkom nie. “Dié soort kriminele gedrag kan nie geduld word nie. “Die beskuldigde is nie ’n eerste oortreder nie en as daar gekyk word na sy vorige veroordelings, is dit duidelik dat hy geen respek toon vir mense se lewens nie,” aldus die landdros. Die hof het Lewis ook onbevoeg verklaar om ’n vuurwapen te besit. – Garnett­ Wicomb