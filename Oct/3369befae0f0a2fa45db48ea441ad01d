DIE Wallabies kan met reg soos die eintlike wenner voel ná Sondag se riller van ’n eerste Bledisloe Cup-rugbywedstryd teen die All Blacks. Nieu-Seeland en Australie moes die louere met 16-16 deel in Wellington, Nieu-Seeland se Sky Sports Stadium. Die hele week lank in die opbou tot dié toets is daar grootliks voorspel met hoeveel punte die All Blacks die Wallabies sou klop. Niemand, behawel die Australiers self, het Dave Rennie (afrigter) en sy manne 'n kans gegee om Sondag se kragmeting te wen nie. Daar sal beslis nou meer respek vir Rennie se span wees, nadat hulle baie ongelukkig was om nie die wedstryd te wen nie. Die besoekers het verskeie aspekte van die wedstryd oorheers en 'n onakurate All Blacks onder massiewe druk geplaas. Ian Foster (afrigter) sal ook moet erken hy het met sy All Blacks-spankeuses gefouteer deur Rieko Ioane op buitesenter te kies, terwyl 'n meer ervare opsie soos Anton Leinert-Brown op die plaasvervangersbank moes sit. Ioane is een van die spelers wat van sy bydrae in dié toets wil vergeet. Veral nadat hy die All Blacks teen rustyd met meer punte kon laat voorloop het. Hy het besluit om te fancy te wees toe hy die doellyn oorsteek vir 'n drie en die bal uit sy hand laat glip. Daai verspeelde vyf punte was toe aan die einde van die dag die verskil tussen wen en gelykop speel vir die All Blacks. Die All Blacks het teen rustyd met 8-3 voorgeloop nadat Jordie Barrett die enigste drie van die eerste helfte gaan druk het. Barrett het ook met 'n strafdoelpoging geslaag. James O’Connor het met sy skopvoet vir die Wallabies se enigste punte van die eerste helfte gesorg. Die All Blacks het net soos in die eerste helfte weer eerste toegeslaan toe Aaron Smith in die linkerhoek oorgeduik het. Die momentum het toe in die Wallabies se guns begin swaai en twee onverdoele drieë deur hul elektriese vleuels, Marika Koroibete en Filipo Daugunu, het sake gelyk gemaak. O’Connor se tweede strafdoel het toe die Wallabies die voortou gegee, maar dit is amper dadelik uitgeskakel toe die All Blacks weer sake gelyk getrek het met bietjie meer as net drie minute se speeltyd oor. Dié laaste drie minute sou die begin van 'n oor-en-weer aanvallery deur albei spanne wees, met die Wallabies wat toe 'n gulde kans gekry het om die wedstryd te wen. Reece Hodge se poging pale toe van binne die Wallabies se halfgebied het die regter regop paal getref. Die aksie en opwinding was egter nog nie verby nie, met die Wallabies wat die bal opgepik en ver beter aangeval het. Op een of ander manier het die All Blacks die bal omgekeer en ook besluit om aan te val. En net toe dit lyk of die All Blacks gaan druk, vat die Wallabies toe weer die bal af, maar net vir O’Connor om te besluit dit was genoeg en dit oor die kantlyn te sool. ALL BLACKS – drieë: Jordie Barrett, Aaron Smith; strafdoele: Barrett (2) WALLABIES – drieë: Marika Koroibete, Filipo Daugunu; strafdoele: James O’Connor (2)