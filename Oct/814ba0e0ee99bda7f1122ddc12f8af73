DAVE Rennie sal graag wil wraak neem vir die Wallabies se nederlaag van 27-7 in Auckland in die laaste Bledisloe Cup-toets teen die All Blacks. Nadat Australië puik vertoon het in die gelykop uitslag van 16-16 in Rennie se eerste toets as Wallaby-breier, kon die Wallabies nie hul vertoning van Wellington herhaal nie. Australië is in die toets op Eden Park goed geklop. Die nederlaag van 20 punte beteken die Wallabies móét hul volgende twee toetse teen die All Blacks wen. As Rennie se span dit kan vermag, sal dit die eerste keer sedert 2002 wees dat die Aussies die Bledisloe Cup wen. Rennie was ingenome met sy eerste twee wedstryde aan die stuur van die Wallabies. Hy is egter bewus daarvan dat sy span net respek gaan afdwing deur konsekwent toetse te wen. Rennie sê aan rugby.com.au: “Ek dink die eerste toets het getoon dat daar baie karakter in hierdie groep is. “Ek reken ons gaan mettertyd beter word en daarom is ons baie opgewonde daaroor dat ons nou baie toetse vinnig agter mekaar speel. “Wat ons weet, is dat daar ’n verwagting is dat ons nou móét wen. Uiteindelik verdien jy respek met jou vertonings. “Ek dink ons ??het in die eerste wedstryd baie respek verdien, maar ons het laas week ’n tree agteruit gegee. “Dit was nie weens ons houding en benadering nie, maar eerder as gevolg van ’n gebrek aan akkuraatheid. “Ons moet dus beter speel. “Ek dink tog ons ??beweeg in die regte rigting.” Rennie gaan egter sonder die dienste van die spelskepper Matt To’omua moet klaarkom. To’omua het las van ’n liesbesering. Hy gaan na verwagting die res van die toetsseisoen misloop. In sy afwesigheid is Hunter Paisami, wat die eerste toets op buitesenter begin het, en die Brumbies se nr. 12, Irae Simone, die voorlopers om die leemte te vul wat To’omua gelaat het. Deur Paisami na 12 te skuif, sal dit Rennie in staat stel om die 20-jarige sensasie Jordan Petaia na die nr. 13-trui in die beginspan te bevorder. Die ervare heelagter Dane­ Haylett-Petty is weer fiks. Hy behoort Tom Banks in die laaste vesting te vervang.