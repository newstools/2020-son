CARLO Ancelotti, manager van die Everton-sokkerklub, hoop om sy span se wisselvallige doelwagter, Jordan Pickford, se kop reg aangeskroef te kry voor ’n belangrike volgende Engelse Premierliga-wedstryd. Die Toffees kom op 17 Oktober teen sy buurspan Liverpool, dié kompetisie se verdedigende kampioen, te staan. Wanneer dié Merseyside-derby beslis word, gaan daar sommer baie op die spel wees. Veral nadat Everton ’n vierde oorwinning agtereenvolgens behaal het. Klaargespeel Maak dit sommer sewe in ’n ry as die drie oorwinnings aan die einde van 2019-’20 se veldtog bygetel word. Everton het Saterdag op Goodison Park met 4-2 met Brighton and Hove Albion klaargespeel en die eerste plek op die Premierliga se punteleer ingeneem. Dit is die Toffees se beste begin tot ’n liga-veldtog sedert 1969-’70 se seisoen. Liverpool was gister teen druktyd ook nog onoorwonne voor sy kragmeting met Aston Villa, wat eers 20:15 Suid-Afrikaanse tyd afgeskop het. Die voorste plek is dus op die spel wanneer dié klubs mekaar pak. Maar hoewel die vreugdevure tans hoog brand by Everton, is daar tog kommer oor die blapse wat sy eerstekeuse-doelwagter maak. Pickford het Brighton Saterdag voor rustyd vlugtig laat droom daarvan om ten minste met ’n punt van Goodison Park af te stap. Dít was toe Engeland se nr. 1 die bal vanaf ’n hoekskop laat val het vir die Seagulls se Neal Maupay om dit tot binne die doelhok te toon. Verdere doele deur die Toffees het egter Brighton se doppie laat klap, al het die besoekers teen die einde vir nog een gesorg. Fout Oor Pickford se blaps het Ancelotti gesê: “Dit is nog nie die regte tyd om oor Jordan Pickford te praat nie. “As ek iets aan hom moet sê wanneer hy terugkeer (van internasionale diens met Engeland), sal ek met hom praat. “Hy het ’n fout gemaak, maar niks het (daarna) gebeur nie. Ons het drie punte meer. Dit is die belangrikste.”