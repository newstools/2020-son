SES verdagtes is die naweek gearresteer vir die ontvoering van 'n 20-jarige man van Knysna. Sers. Chris Spies, 'n polisiewoordvoerder, sê die slagoffer se pa is Saterdag omstreeks 18:00 gebel deur 'n persoon wat hom gedreig het en losprys geëis het vir die vrylating van sy seun. Die pa het onmiddellik die polisie gebel. Volgens Spies het ondersoekbeamptes omstreeks 22:00 inligting ontvang wat hulle na 'n huis in Concordia gelei het waar hulle die slagoffer op die vloer aangetref het met sy hande en voete met 'n tou vasgemaak. Ses mense tussen 20 en 29 jaar oud, is in die huis in hegtenis geneem. Spies sê die ondersoek na die voorval duur voort.