VAN WYKSDORP. – Was dit nie vir twee wakker cops nie, kon Daniel Kasper (70) met sy lewe geboet het. Twee mans het Kasper onlangs op die plaas Klein Begin naby die dorp erg aangerand. Volgens Kasper het sy werkgewer se hond aanhoudend geblaf. Toe hy ondersoek gaan instel, het hy op twee mans afgekom. Hulle was besig om goedere te steel en bymekaar te maak. Toe die twee hom gewaar, het hulle hom oorval, aangerand en met die dood gedreig. Kasper kon daarin slaag om weg te kom en het die grondpad aangedurf vir hulp. Betrap Genadiglik was twee polisiebeamptes, sers. Janis Jantjies en konst. Gerswin Mentoor op pad huis toe ná hul skof. Hulle het Kasper op die grondpad na Van Wyksdorp aangetref. Blitsige optrede deur die twee cops het gelei tot die arrestasie van een verdagte. ’n Zimbabwiër is met ’n gesteelde batterylaaier en ’n soeklig in sy besit betrap. Enigeen met inligting oor die voorval kan sers. Damian Manuel by 028 551 8105 bel. Kasper is na die Alan Blyth-hospitaal geneem.