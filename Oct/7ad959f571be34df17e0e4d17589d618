DIE polisie, vergesel van die minister van polisie Bheki Cele, het in die vroeë-oggendure van Sondag tydens 'n klopjag op 'n nagklub in Sandton toegeslaan. Cele sê: "Behalwe dat hulle die Covid-reëls minag, breek die mense ook die wet om by die nagklub te wees na die curfew." Volgens die minister was daar met hul aankoms by die Blackdoor Lounge sowat 300 mense met geen maskers nie en geen social distancing is ook toegepas nie. Onder vlak-1 lockdown-regulasies het Suid-Afrika 'n curfew tussen middernag en 04:00. Op sosiale media is videos gedeel waar gesien kan word hoe die besoekers aan die klub deur polisiebeamptes uit vergesel word. In 'n twiet sê Cele se woordvoerder, Lirandzu Thema, dat die klub-eienaar van oortreding van die wet op rampbestuur aangekla sal word.