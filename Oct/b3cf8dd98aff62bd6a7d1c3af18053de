ONS kan ook nou die briljante fliek The Unfamiliar kyk. Ná die rolprent se suksesvolle uitreiking in Amerika, Brittanje en Viëtnam kan Suid-Afrikaners dit eindelik op DStv BoxOffice, iTunes of Google Play kyk! The Unfamiliar vertel die storie van ’n Britse weermagdokter (Jemima West) wat terugkom van die oorlog af en dink sy’t posttraumatiese stresversteuring. Dan ontdek sy daar is bose geeste in haar huis. Die lewe wat sy geken het, verander ingrypend. Die Suid-Afrikaanse rolprentmaker Henk Pretorius, ook bekend vir Leading Lady, Bakgat! en Fanie Fourie’s Lobola, is die regisseur van die movie. Hy het die draaiboek saam met Jennifer Ni­cole Stang geskryf. Opgewonde Benewens West (The Mortal Instruments: City of Bones) is Christopher Dane (Being Sold) in ’n hoofrol te sien. Die Suid-Afrikaners Llewelynn Greeff (Modder en Bloed, Leading Lady) en Barend Kruger (Modder en Bloed) het die fliek vervaardig. Pretorius sê: “Ek is baie opgewonde daaroor om The Unfamiliar met my vriende by die huis te deel. Ek hoop ons eerste Britse gruwelprent sal almal trots maak.”