DIE Wes-Kaapse polisie se eenheid­ teen bendes (AGU) het gister twee brigadiers in Gauteng in hegtenis geneem vir hul betrokkenheid by die onwet­tige uitreiking van vuur­wapen­lisensies. Die vermoorde lt.kol. Charl Kinnear, ’n speurhoof by die AGU in die Wes-Kaap, was tot voor sy dood op 18 September besig met ’n ondersoek waarby die vrot appels in die polisie betrek is. Brig. Vish Naidoo, nasionale polisiewoordvoerder, sê die hoë­koppe is onder 17 ander polisielede wat gearresteer is vir die vuurwapenskandaal. Twee van die lede is al afgetree. Nog 11 ander is ook vas vir die bedrogspul. Son verneem die vermeende onderwêreldfiguur Nafiz Modack is een van hulle. Hy het reeds in die hof verskyn vir die klagte. Intimidasie Naidoo sê die offisiere is aangekla van bedrog en die ondermyning asook die oortreding van die Wet op Vuurwapenbeheer. Die offisiere was werksaam in Edenvale, Kempton Park en Norwood in Gauteng. “Die ondersoek het in November 2017 begin toe dit aan die lig gekom het dat sekere security-maatskappye besig was om mense in die Wes-Kaap uit te buit.” Modack, Colin Booysen, Ashley Fields, Jacques Cronjé en Carl Lackay is in Desember 2017 vir uitbuiting en intimi­dasie in hegtenis geneem. Kinnear was aan die voorgrond van die ondersoek. Naidoo sê in Januarie 2018 het die polisie uitgevind dat mense in die sekerheidsmaatskappye se families en vriende ook hul vuurwapenlisensies (tydelik en permanent) op ’n oneerlike wyse gekry het. “Die ondersoek het gewys dat al die aansoeke om vuur­wapenlisensies te kry by die polisie in Edenvale, Norwood en Kempton Park gedoen is. Die nasionale polisiekommissaris, genl. Khehla John Sitole het die AGU geloof vir hul deursettingsvermoë. Die twee brigadiers verskyn vandag in die Kempton Park-landdroshof.