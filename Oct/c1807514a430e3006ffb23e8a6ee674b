ELTON Jantjies glo die Lions­ is op die regte pad en behoort beter te vaar wanneer hulle die Stormers Saterdag op Nuweland aandurf. Die Lions het Vrydag op Kings Park in Durban die eerste game van die Superrugby Unlocked-kompetisie net-net met 19-16 verloor. Hulle het teen die Sharks gespeel. Die Stormers het oor die naweek ’n loslootjie gehad. Voordat die Superrugby-toernooi weens die Covid-19-inperking vir sowat sewe maande gestaak is, was die Sharks die pasaangeër in die kompetisie. Daarteenoor het die Lions gesukkel om hul voete te vind. “Ons is positief oor die manier waarop ons vertoon het,” het Jantjies gesê. “Aan die begin van die seisoen, voor die lockdown, het ons in sekere gebiede op die veld sowat 3/10 perform. “Ons is nou 7/10 of 8/10, so dit is positief van ons kant af. Om binne drie punte te eindig van die Sharks – wat die beste in Superrugby was – wys dat ons die regte ding doen.” Gemeet aan Vrydagaand se vertoning kon die span van Johannesburg maklik met ’n oorwinning uit die stryd getree het. Daar kan wel gesê word dat die Lions dié game verloor het eerder as dat die Sharks dit gewen het. In die doodsnikke van die kragmeting het die be­soekers twee kanse verbrou om meer as ’n bonuspunt uit die game te kry. Eerstens het Jantjies die regoppaal getref met ’n laat strafdoel, wat die telling gelykop sou gemaak het. Toe nóg ’n strafskop aan hulle toegeken is, het die kaptein van die Lions besluit om 5 m van die Sharks se doellyn met ’n skrum aan te val. Die skeidsregter het beslis die Lions het by die skrum oortree en ’n strafskop aan die Sharks toegeken. Jantjies het in ’n aanlyn konferensie aan die media erken dit was ’n goeie les vir sy span, maar bygevoeg besluitneming was nie die rede vir hul nederlaag nie. “Ons leer altyd, maar ek voel dit was nie die rede dat ons hierdie wedstryd verloor het nie. “Daar was sekere ander aspekte van die spel waarop ons ongetwyfeld moet verbeter,” het Jantjies bygevoeg.