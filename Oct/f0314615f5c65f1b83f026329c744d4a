DIE voormalige hoof van KwaZulu-Natal se landboudepartement het onlangs sy eerste verskyning in die hof gemaak op klagte van bedrog en korrupsie. Siphiwe Mkhize (60) is saam met Billy Mishack Mnisi (47), eienaar van Tekisani,  deur die Valke se eenheid teen ernstige handelsmisdade gearresteer. Kapt. Simphiwe Mhlongo, 'n Valke-woordvoerder, sê in 'n verklaring die bewering is dat Tekisani veronderstel was om hooi aan boere in die noorde van KZN te lewer as deel van die provinsie se droogteverligtingsprogram. Die hooi is egter nooit gelewer nie hoewel die departement R3,5 miljoen aan Tekisani betaal het. Mkhize, as departementshoof, het na bewering bewyse van aflewering geteken asook die betaling geverifieer. Mkhize en Mnisi is intussen borgtog van R5 000 toegestaan en verskyn weer op 12 November in die hof. Mkhize is ook in Junie vanjaar aangekla omdat hy 'n motor van meer as R500 000 van Ikhwezi Protection Services ontvang het. Die bewering is dat Mkhize daarvoor verantwoordelik was om Ikhwezi se maand-tot-maand kontrak as diensverskaffer te verleng.  