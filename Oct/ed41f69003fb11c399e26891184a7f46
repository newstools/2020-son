DIE Bulls sal straks vandag meer weet oor hoe ernstig sy ervare heelagter Gio Aplon se besering is. Aplon moes die veld vroeg verlaat in die Bulls se Superrugby Unlocked-wedstryd teen die Cheetahs in Bloemfontein. Daar word gevrees dat Aplon dalk ligamente geskeur het. So ’n besering kan tot etlike maande langs die kantlyn lei. Oor Aplon se besering het die Bulls se afrigter, Jake White aan Netwerk24 gesê: “In dié stadium is dit net bespiegeling, maar hy dink hy het ’n ligament geskeur. “Dit het nog nooit voorheen met hom gebeur nie, so hy sê ook hy is nie heeltemal seker nie. “Ek wil dus niks vooruitloop voordat ons van die mediese span gehoor het nie. “Hy het gehardloop en toe hy aftrap, het die buitekant van sy knie seergekry. Hopelik is dit nie die ligament wat geskeur het nie.” Aplon is wel op TV met krukke en ’n dik verband om sy been langs die Vrystaat-stadion se speelveld gesien. Dit beteken gewoonlik dat iets geskeur het. Sou dit wel die geval wees, sal die voormalige Stormer se seisoen effektief verby wees. Hy het hom dié jaar by die Bulls aangesluit toe White­ as direkteur van rugby oorgeneem het. White het besluit om Aplon te kontrakteer juis om sy ervaring met die span se jong buiteagterspelers te deel. Dit lyk nou asof Aplon daai taak met praatwerk sal moet verrig en nie soos verwag met sy aksies op die veld nie. Die Bulls het met 17-19 teen die Cheetahs verloor en kom Saterdag op Loftus Versfeld in Pretoria teen die Sharks te staan.