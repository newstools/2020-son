DIE tyd is nou ryp daarvoor om geen genade te toon of verskonings te maak nie. So sê Sinethemba Mti, Zizwe United se bobaas-doelskieter, oor die vooruitsigte vir die hervatting van Tweede Liga-sokker. Zizwe gaan as die Wes-Kaapse verteenwoordiger deelneem aan die Tweede Liga se uitspeelstryde vir promosie tot die Nasionale Eerste Liga (NFD). Dis vanaf 9 November by die Vaal Universiteit vir Tegnologie (VUT) in Gauteng. Mti (30) het 14 doele vir Zizwe agter sy naam gehad voordat sokker in die Kaap en regoor die land vroeër vanjaar weens Covid-19 gestaak is. Opgebou Die Suid-Afrikaanse Sokkervereniging (Safa) se uitvoerende komitee het laas week die groen lig gegee sodat sokker op amateurvlak hervat mag word om vas te stel watter spanne na hoër ligas bevorder moet word. Mti glo Zizwe kan dié jaar promosie wen, want die span is meer opgewasse daarvoor as toe hy verlede jaar deelgeneem het. Hy sê: “Ons het nou oorgenoeg ervaring opgebou en weet hoe om die play-offs te benader. “Ons wil die opponente met goeie en opwindende sokker flous, maar ons weet die basics gaan belangrik wees.”