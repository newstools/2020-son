INWONERS van Mitchells Plain sê dit begin darem nou lyk asof die Stad Kaapstad hulle ernstig opneem. Mense sê ook hulle voel veiliger nadat ’n mobiele wetstoepassingstasie in die gebied geopen is. Die pad tussen Highlands- en Jakes Gerwel-rylaan is berug vir geweld­dadige betogings en voorvalle van misdaad. Almal van die Plain weet al wanneer jy die nuus kry dat Mitchells Plain weer ingehok is, is dit op daai presiese spot dat die drama hom afspeel. Jare lank het inwoners van die Plain die Stad gesoebat om met ’n plan voren­dag te kom. Nou is daar uiteindelik gehoor gegee aan hul pleidooie. Zoraya du Plessis, ’n gemeenskapsaktivis van Rondevlei in die Plain, was met elke betoging en vergadering oor die betogings hard besig om saam met die inwoners aan oplossings vir die probleem te skaaf. Du Plessis sê toe sy laas week die nuus kry dat die Stad weer ’n mobiele stasie gaan oprig, het die verligting oor haar gespoel. “Dít is wat ons gemeenskap nodig het, want baie kere moes ons mense die rol van wetstoepassers speel om ons te beveilig. “Nou kan ons ten minste met mekaar saamwerk om ons gemeenskap veiliger te maak. “Daai manier van ons hostage hou, kom ook nou tot ’n einde.” Du Plessis sê voorts sy is net bly dat die stasie dag en nag sal operate. Raadslid Joan Woodman bevestig aan Son dat sy saam met raadslid Elton Jansen met hoëkoppe samesprekings voer sodat hulle die beloftes wat in 2018 reeds aan die gemeenskap gemaak is, aan die gang kan kry. Die twee raadslede be­lowe om namens die mense van Mitchells Plain geraas te maak en hul stem te wees wanneer dit nodig is. Richard Bosman, die Stad Kaapstad se uitvoerende direkteur vir veiligheid en sekuriteit, sê die doel van die wetstoepassingskantoor is om sigbaarheid en teenwoordigheid in die gebied te verhoog. “Dit sal ook die reaksietyd bespoedig wanneer beamptes aan ’n klag moet aandag gee. “Die mobiele kantoor sal ook help om moontlike spanning in gemeenskappe te ontlont.”