DIE polisie in die Noord-Kaap het die vonnis van 25 jaar tronkstraf aan 'n moordenaar van Hartswater verwelkom. Elvis Malebo (26) is gevonnis nadat hy Donderdag skuldig gepleit het op die wrede moord van Evelyn Mocumi (27). Hy het Mocumi met 'n panga doodgekap en haar daarna 34 keer met 'n mes gesteek. Kapt. Sergio Kock, 'n polisiewoordvoerder, sê die voorval het op 14 Junie om 07:30 gebeur toe Malebo vir Mocumi met 'n 33-jarige man in haar woning gekry het. "Malebo het na sy huis gegaan om die wapens te gaan haal en het toe die man met die panga gedreig. Die man het van die toneel gevlug waarna die beskuldigde die vrou vermoor het," sê Kock. Malebo is kort daarna gearresteer. Maj. Genl. Phiwe Mnguni, waarnemende provinsiale kommissaris, het die ondersoekbeampte, sers. Abraham Mokae geloof vir sy goeie werk in die saak. Mnguni sê die straf sal ook 'n sterk boodskap uitstuur aan mense wat daarin dink om geslagsgeweld te pleeg.