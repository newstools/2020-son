DIS al amper ’n week sedert­ ons nuwe Mej. Suid-Afrika, Shudufhadzo Musida (24), by die Table Bay-hotel in die V&A Waterfront gekroon is. Maar wie is die pragtige queen Shudu, met die mooi, vol kurwes nou eintlik? Hier is ’n paar vinnige feite van ons nuut gekroonde Mej. SA. Sy is van Ha-Masia, ’n klein dorpie in Limpopo. In ’n TV-onderhoud het Shudu erken dat sy in haar kinderjare geboelie is oor haar Venda-herkoms. Haar naam, Shudufhadzo, beteken “seëning”. Die “f” in haar naam word soos ’n “p” uitgespreek. So, foneties gesproke is haar naam “Shuduphadzo”. Shudu het laas jaar haar BA-graad in sosiale wetenskappe aan die Universiteit van Pretoria verwerf. Haar hoofvakke is politiek, ekonomie en filosofie. Sy doen tans haar honneursgraad in internasionale betrekkings aan die Universiteit van die Witwatersrand. Vanjaar se Mej. SA-kompetisie is die eerste skoonheidskompetisie waaraan Shudu deelgeneem het. Sy sê toe sy die huidige Mej. Heelal, Zozibini­ Tunzi, met die kroon sien, het dit haar geïnspireer om aan Mej. SA deel te neem. Die pragtige queen se hart klop tjoklits vir Trevor Noah (plaaslik) en die “Coffee in the Morning”-sanger Miguel (internasionaal). Ons queen Shudu is ’n aktivis vir geestesgesondheid, sowel as vir die regte van vroue en kinders. Sy is ook musikaal aangelê. Sy het in ’n onderhoud gesê dat sy gereeld in haar vrye tyd sing en op haar keyboard oefen. Sy het reeds in 2015 haar kop kaalgeskeer. Sy is ’n modemodel en was al in advertensies vir Eucerin en Woolworths en het selfs al in Vogue Italia verskyn. Queen Shudu is sedert hierdie week ’n wafferse miljoenêr! Saam met die Mej. SA-kroon het sy ’n klomp pryse ter waarde van ’n R3 miljoen gewen sowel as R1 miljoen in kontant. Nou ja, nou weet ons meer van ons nuwe­ queen.