DAAR is geen ekstra tariewe vir begrafnisse ná ure nie. Só het die Stad Kaapstad in ’n persverklaring laat weet. Met dié persverklaring wil die Stad enige verwarring rondom die saak uit die weg ruim. In die verklaring sê die Stad hy weet van die gerugte wat in die sosiale media versprei word dat ekstra tariewe ná ure gehef word vir Moesliem-begrafnisse. Die Stad sê so ’n tipe tariefvoorstel is wel ter tafel gelê toe die 2020-’21-begroting opgestel is om begrafnisse in tipiese werksure te laat plaasvind. Met dié voorstel wou hulle die hou van begrafnisse ná ure, in die aand of ná sonsondergang ontmoedig. Daar is met die gemeenskappe oor die voorstel gepraat, maar dit is toe nooit deurgevoer nie. Gehef Die persverklaring lees voorts dat daar in heelparty begraafplase wat deur die Stad Kaapstad onderhou word spesifiek voorsiening gemaak word vir die Moesliem-gemeenskappe. Dié begraafplase sluit in Klip Road in Grassy Park, Wallacedene, Delft, Welmoed in Eersterivier, Maitland, Muizenberg, Modderdam, Khayelitsha, Ocean View en Atlantis. Die huidige tarief wat gehef word, is R920 per graf, ongeag dit dag of nag is.