LIVERPOOL se midfielder Geor­ginio Wijnaldum sê hy dink Barcelona se belangstelling in sy dienste was “nie so ernstig nie”. Die 29-jarige Nederlander was in die voorseisoen sterk gelink aan ’n skuif na die Catalans nadat sy landgenoot Ronald Koeman die leisels by die Nou Camp oorgeneem het. Wijnaldum se kontrak met die Reds verstryk volgende seisoen. “Soos dinge tans lyk, gaan ek by Liverpool aanbly,” het Wijnaldum gesê. “My kontrak is geldig vir die volgende 10 maande, maar dit kan verander. In sokker weet jy nooit.” Oor Barcelona se belangstelling wei Wijnaldum uit: “Ek dink nie dit was te ernstig nie, anders sou jy meer gelees het of meer sou gebeur het. Die voormalige Newcastle United-speler wat hom in 2016 vir £25 miljoen (tóé sowat R445 miljoen) by Liverpool aangesluit het, het die rooi helfte van Merseyside gehelp om die Champions League weer te wen – dié klub se eerste Premierliga­titel in 30 jaar. Hy het Liverpool in sy vier seisoene ook gehelp om ’n Club World Cup-titel te wen. Jürgen Klopp, Liverpool se Duitse manager, het vroeër aangedui die situasie tussen hom, Wijnaldum en die klub is “goed”. Die feit dat Wijnaldum in ál vier Liverpool se wedstryde begin het, is dalk die beste bewys als is wel pluis tussen die partye. – AP