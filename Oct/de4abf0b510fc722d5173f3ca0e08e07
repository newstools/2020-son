DIE sokkerspanne van Briton Stars en Merweville United gaan sake uitspook om die wenner van die Sentraal-Karoo se streekkompetisie te bepaal. Die twee spanne sê mekaar Woensdag in Prince Albert die stryd aan. Dis nadat Safa Sentraal-Karoo besluit het om die kompetisie as afgehandel te verklaar. Vergadering Die puntelys is geldig soos die spanne daarop gestaan het voor die lockdown weens Covid-19. David Maans, president van die streek, het bevestig dié besluit is Maandag op ’n vergadering gedoen. Die besluit om na die speelvelde terug te keer volg nadat Safa nasionaal vroeër dié maand ’n besluit geneem het dat sy streke sokker-aktiwiteite mag hervat. Maans sê die besluit om die eindstryd te laat plaasvind, is ná lang beraad­slaging geneem omdat die pandemie nog glad nie oor is nie. Die sokkerbaas verduidelik: “Die besluit is basies geneem teen die agtergrond van die huidige Covid-19-pandemie. “Ons is deeglik bewus daarvan dat, hoewel ons op vlak 1 is, die risiko’s steeds hoog is. “Ons wil ons spelers, amptenare en die sokkerpubliek nie onnodiglik in gevaar stel nie. “Die veiligheid van almal betrokke in die huidige situasie bly ons eerste en grootste prioriteit. Uitspeel “Die tydperk waarin ons die streekswenner moet aanwys en die getal wedstryde wat gespeel moet word, tel ook nie in ons guns nie. “Dit is teen dié agtergrond dat die besluit geneem is om die liga as afgesluit te verklaar. “Die twee spanne wat eerste lê in hul afdelings moet nou uitspeel om sodoende die wenner te bepaal.”