DIT was nogal ’n rowwe pad tot by sy eerste Europese Major-titel, sê die Suid-Afrikaanse darts-speler Devon Petersen. In ’n onderhoud met die PDC sê hy daar was dae dat hy gevoel het hy gaan nooit bo uitkom nie. “Die spelers op hierdie vlak is ongelooflik goed. Die een is net so goed soos die ander – indien nie beter nie. “Daarom het ek baie dae gewonder hoe ek by ’n titel gaan uitkom. “Die afgelope drie jaar het ek gevoel hoe moeilik hierdie liga is. Dis ’n liga waarin jy nie kan bekostig om foute te maak nie.” Afgereken Petersen het Sondagaand in Hildesheim, Duitsland, geskiedenis gemaak deur die eerste Afrikaan te word wat ’n Major-titel wen. Hy het die Wallieser Jonny Clayton in die eindronde met 8-3 geklop. Petersen se gedrewenheid vir sukses het reeds vroeg in die toernooi gewys deurdat hy in die aanloop na die eindronde met Jeffrey de Zwaan, Gerwyn Price, Rob Cross, Krzysztof Ratajski en Danny Noppert afgereken het. Die African Warrior, soos hy internasionaal bekend staan, sê sy naelskraapse nederlaag onlangs teen Price in die Autumn Series het hom aangespoor om alles in die Duitse toernooi uit te haal. “My oorwinning is uiters spesiaal. Dit is ’n oomblik wat ek vir die res van my lewe nooit sal vergeet nie,” sê hy. Staal Met die wêreld se oë nou op Petersen gerig, gaan hy die druk voel wanneer hy van 6 tot 12 Oktober aan die World Grand Prix in Coventry deelneem. Die gewilde Mitchells Plainer gaan senuwees van staal moet hê om sy momentum te behou.