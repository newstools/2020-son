TEEN 33-1 is die Suid-Afrikaanse darts-ster Devon Petersen ’n gevaarlike buiteperd in die World Grand Prix, wat vanaand In die Ricoh Arena in Coventry begin. Petersen het die bookies ’n paar dae gelede op hul neus laat kyk toe hy die Duitse kampioenskapstitel gewen het deur Jonny Clayton in die eindronde met 8-3 te verslaan. Petersen is tans hot property en dit sal dwaas wees om hom te onderskat. Die Mitchells Plainer gaan van krag tot krag en sal desperaat wees om sy momentum te behou. Hy wil allermins as ’n flash in the pan bekend staan. Petersen kom in die eerste ronde teen die Portugees gebore Spanjaard José de Sousa te staan. De Sousa maak sy debuut in die reeks en was laas jaar in Dublin suksesvol toe hy die toernooi voor die Grand Prix gewen het. As Petersen egter sy standaard soos in Duitsland handhaaf, sal De Sousa hom moeilik stuit. Petersen se hoop sal uiteraard weer op ’n goeie begin wees en daarom is dit belangrik dat hy in hoogste rat wegspring. Hy sal nie kan bekostig om homself onder druk te plaas nie. Michael van Gerwen van Nederland is weer die gunsteling om die titel te wen. Hy was verlede jaar die oorweldigende gunsteling teen 6-4, maar klou dié keer verbete aan sy status as gunsteling teen verswakte syfers van 4-1. Van Gerwen erken dat ’n moeilike toernooi voorlê. Die wêreld se beste 32 spelers sal almal in aksie wees.