DIE movie Flatland begin Vrydag 30 Oktober in teaters oral in Suid-Afrika draai. Dié eietydse drama, wat aan die begin van 2019 die Berlynse Filmfees se Panorama-afdeling geopen het, is ’n reis van selfontdekking vir drie uiteenlopende vroue. Al drie ewe vasgevang in hul situasie – ’n swanger tiener (Izel Bezuidenhout), ’n jong bruid (Nicole Fortuin) en ’n polisiebeampte (Faith Baloyi). Dié stories speel hulle af teen die agtergrond van die Karoo. Die rolprent begin in Beaufort-Wes met sy byna­ onnatuurlik helder en verbluffende blou hemelruim en onuitwisbare landskappe. Die lewe van die eensame middel­jarige polisievrou Beauty Cuba verander soos handomkeer wanneer sy ’n oproep om hulp ontvang van Billy, haar gewese minnaar wat onlangs uit die tronk vrygelaat is, maar weer in hegtenis geneem is vir die moord op ’n pastoor. Beauty keer terug na haar stowwerige tuisdorp en besef baie gou hierdie saak is nie so eenvoudig as wat sy gedink het nie. Die rolprent het sy Noord-Amerikaanse première by die Contemporary World Cinema-afdeling van die 2019 Toronto Internasionale Filmfees (Tiff) gehad. Dit is sedertdien amptelik gekeur op 21 internasionale filmfeeste. Flatland het ook die toekenning vir Best African Film op die Joburg Filmfees gewen. Dit is die derde rolprent van die skrywer-regisseur Jenna Cato Bass. Sy was ook medeskrywer van die Keniaanse baanbrekerprent Rafiki. “Ek wou al lankal ’n Wilde Weste-prent maak wat hom in die Karoo afspeel,” vertel Bass. “Ek is mal oor die drama en aksie van en omgewing waarin die tradisionele Wilde Weste-prent afspeel. Maar die ongeskrewe reël van Wilde Weste-prente is dat hulle vir mans is en deur mans gemaak word. Flatland is die teenoorgestelde – dit is ’n feministiese post-Wilde-Weste-film. Die hoofkarakters is vroue en elkeen van hulle is ongekunsteld en lewenseg op hulle eie manier. “Toe ons die rolprent verfilm het, het ons die aktrises aangemoedig om hul karakters hul eie te maak. “Die storie delf diep in hoe mense wat op die kantlyn in hul gemeenskappe bestaan, ’n lewe maak. Veral waar daar ’n gevoel is dat die land na wetteloosheid terugkeer. “Dis hoekom Beaufort-Wes die ideale plek was om dié rolprent te skiet. Die dorp het ’n karakter in eie reg geword. “Die film ondersoek ingewikkelde vrae en onregverdighede, maar bied nie volstrekte gevolgtrekkings of gelukkige eindes nie.” Flatland is deur die internasionale kinematograaf Sarah Cunningham verfilm en neem die gehoor na Suid-Afrika se droë binneland met sy stowwerige grondpaaie, afgeleë berge en eindelose hemelruim.