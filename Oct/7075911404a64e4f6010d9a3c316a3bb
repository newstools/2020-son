CARL Gabriel van KwaZulu-Natal is Devon Petersen se Suid-Afrikaanse spanmaat vir die BetVictor World Cup of Darts wat van 6 tot 8 November in die Salzburg Arena plaasvind. Gabriel is ’n jong, maar uiters bekwame speler en verdien sy kans op die internasionale verhoog. Suid-Afrika kom in die eerste ronde te staan teen Pole, wat deur Krzysztof Ratajski en Krzysztof Kciuk verteenwoordig word. Petersen-hulle sal nie hul teenstanders kan onderskat nie. Ratajski het in 2017 die World Masters gewen en Kciuk speel ook in die wêreld se Premierliga. Petersen se sege onlangs in die Duitse kampioenskap sal die Mitchells Plainer baie selfvertroue gee en dit kan aansteeklik wees vir Gabriel om met sy allerbeste vertoning vorendag te kom. Skotland is die verdedigende kampioen, maar sal sukkel om die titel te behou sonder sy twee beste spelers, Gary Anderson en Peter Wright. Weens Covid-19-redes is nie een van hulle tans beskikbaar om in Oostenryk te gaan speel nie. Die Skotte word nou verteenwoordig deur die gewilde John Henderson en Robert Thornton. Henderson sê hy is verheug oor dié kans. Suid-Afrika en Skotland speel in dieselfde afdeling.