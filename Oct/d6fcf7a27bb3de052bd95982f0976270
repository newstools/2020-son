DIE vyfde en finale judge vir die Mej. Suid-Afrika-kompetisie is die beeldskone aktrise Kim Engelbrecht. Die Mej. Suid-Afrika Organisasie het Donderdag bekendgemaak wie die ander vier beoordelaars is wat onse Mej. Suid-Afrika gaan kies. Op die paneel saam met die aktrise wat ons sal onthou as Lolly in Isidingo, is onse huidige Mej. Heelal, Zozibini Tunzi, die uitvoerende hoof van Standard Bank en Mej. Suid-Afrika 1996, Peggy-Sue Khumalo, die bekroonde TV-en-radiopersoonlikheid Anele Mdoda en die aktrise en entrepreneur Leandie du Randt. Die wenner gaan vet pryse en borgskappe ter waarde van R3 miljoen wen. Dit sluit R1 miljoen kontant van die Mej. Suid-Afrika Organisasie in. Sy kry ook ’n woonstel in Sandton vir ’n jaar en ’n Mercedes-Benz C200 Cabriolet vir ’n jaar. Die meisies in tweede en derde plek kry R250 000 en R100 000. Al tien finaliste kry R25 000. Dit sal ook die eerste keer wees dat die topdrie SA onderskeidelik by Miss Universe, Miss World en Miss Supranational gaan verteenwoordig. Die finaliste is Aphelele Mbiyo, Busisiwe Mmotla, Chantelle Pretorius, Jordan van der Vyver, Karishma Ramdev, Lebogang Mahlangu, Melissa Nayimuli, Natasha Joubert, Shudufhadzo Musida en Thato Mosehle. Die kompetisie is Saterdagaand 17:00 regstreeks op M-Net en Mzansi Magic te sien.