'N KAAPSE man wat sy werk tydens die inperking verloor het, maak nou geld met sy skreeusnaakse plakkate. Lusindiso Malgas staan deesdae by verkeersligte in die Table View- en Blouberg-omgewing en hoop dat potensiële skenkers vir hom 'n noot of twee sal gee. Malgas en sy plakkate is 'n bekende gesig by verkeersligte langs die R27 wat deur Dolphin Beach, Table View en Sunningdale loop. "Need Petrol 4 my Porsche", "Let's do lunch, u buy" en "I will cut Malema's hair for R20" is van die sêgoed op sy plakkate. Malgas se vrolike houding is ook aansteeklik. Dit ondanks die feit dat hy sy werk as pakker verloor het en sy kinders mis wat nou by hul ouma in die Oos-Kaap woon. "Hoe gaan ek oorleef?," het Malgas vir homself gevra nadat hy sy werk verloor het. "Al wat ek weet is hoe om mense te laat lag en hoe om met mense te praat. Ek het geen ander keuse gehad as om te werk en kos op die tafel te sit nie,” het hy aan BackaBuddy gesê. Brendan Cottle was so geraak deur Malgas se storie dat hy 'n fondsinsamelingsveldtog op Backabuddy begin het om R250 000 in te samel vir 'n huis in Khayelitsha vir hom en sy kinders. Malgas wil om veiligheidsredes uit Dunoon trek en na Khayelitsha verhuis. Hy hoop ook om sy plakkate in 'n T-hempreeks te omskep. - News24 