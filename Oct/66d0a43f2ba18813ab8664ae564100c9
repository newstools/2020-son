DIE Nieu-Seelandse Rugbyunie (NZR) sing nou ’n ander deuntjie as dit kom by hoe Superrugby volgende jaar sonder die Suid-Afrikaanse spanne gaan lyk. Ewe skielik is ál vyf Australië se spanne nou weer goed genoeg om teen hul Nieu-Seelandse eweknieë in een kompetisie mee te ding. Dit blyk dat die NZR nou aan bomskok ly nadat Jurie Roux, uitvoerende hoof van SA Rugby, Dinsdag aangekondig het die skuif na die Noordelike Halfrond blyk ’n beter opsie te wees vir sy vier Superrugbyspanne, die Bulls, Lions, Sharks en Stormers. Die Kiwi’s het vroeër vanjaar aangekondig hulle sien nie meer kans om teen Suid-Afrikaanse spanne te speel nie. Hulle het toe hul eie kompetisie-formaat begin opstel. Versuur In dié formaat was daar egter net plek vir twee tot drie spanne van Australië, met een Suidsee-eiland-span wat ook ’n toetrede tot Superrugby gaan maak. Dit het dadelik die verhouding tussen Nieu-Seeland en Australië versuur en nou lyk dit asof die olyftakke omtrent oor die Tasmaanse See uitgerek word om plek vir ál vyf spanne (Brumbies, Rebels, Reds, Waratahs en Western Force) te maak. In ’n berig op Stuff.co.nz sê die NZR se voorsitter, Brent Impey, dat daar in 2021 weer ’n eksklusiewe plaaslike Superrugbykompetisie sal plaasvind, maar dat ’n oorvleuelende kompetisie met Aussie-spanne en drie tot vier ander spanne van ander Suidsee-eilande vir 2022 beplan word. Volgende jaar se Kiwi-kompetisie sal weer Superrugby Aotearoa genoem word, met die speel van uitspeelwedstryde en ’n eindstryd wat daartoe bygevoeg sal word.