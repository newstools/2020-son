DIE 20 vermeende lede van die Terrible Josters-bende het nog ’n lang pad om in die hof te loop. Ná byna drie jaar as verhoorafwagtendes het hul saak laas week begin. Eerste op die agenda is die klagstaat van 77 bladsye. Die 145 klagte word een vir een in die hof deur die staatsaanklaer op rekord gestel. Dan moet elke beskuldigde ’n kans kry om te pleit teen die klagte wat met hulle verband hou. Die staat het laas week by klag 80 geëindig en sal dié week voortgaan om die res van die klagte op rekord te stel. Die allemintige getal klagte wat hulle in die gesig staar, sluit in moord, poging tot moord, dwelmsmokkelary en die besit van dwelms sowel as die oortreding van die Poca-wet. Son het laas week berig oor hoe die staat aanvoer dat beskuldigde nr. 1, Elton “Koffie” Lenting, en beskuldigde nr. 2, Raymond “Muis” Arendse, die ander beskuldigdes aangehits het om aan misdaad­ en bendebedrywighede deel te neem. Lenting, Raymond, asook beskuldigde nr. 3, Lorenzo “Draad” Coetzee, sowel as beskuldigde nr. 14, Wandisela “The One” Mala, staan onder andere tereg op die moord op Theodore Petersen. Hulle het hom na bewering op 25 November 2014 naby of in Bliss-straat in Delft-Suid vermoor deur hom met ’n vuurwapen te skiet. Verder staan Lenting en Raymond en Mala ook saam tereg op ’n klag van dwelmhandel. Die staat voer aan dat die beskuldigdes op 1 Desember 2014 in Tamarisk-straat in Delft-Suid onwettige dwelms in hul besit gehad of gebruik het. Die twee vermeende leiers word ook van dwelmhandel saam met beskuldigde nr. 6, Warren “Warra” Claasen, in Tamarisk-straat aangekla. Die staat sal Woensdag voortgaan om die res van die klagte op rekord te stel.