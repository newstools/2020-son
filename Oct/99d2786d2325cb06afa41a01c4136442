DIE Chelsea manager, Frank Lampard, beter hoop en bid dié Engelse Premierliga-klub se Russiese eienaar, die oliebaas Roman Abramovic, se geduld raak nie op nie. Met al die talent wat Lampard met Abramovic en die Chelsea-raad se goedkeuring aangekoop het, sukkel die span nog met dieselfde probleem van vrotterige ver­dediging wat gemiddeld 1,5 doele per stryd afstaan. In die 63 Premierligawedstryde sedert Lampard se termyn as manager begin het, het Chelsea 43 doele afgestaan. En ná Saterdag se gelykop stryd met 3-3 teen Southampton, is die vergrootglas op Lampard en sy span se verdediging. Baie Chelsea-ondersteuners sal moerig wees nadat die Blues so goed begin het teen die Saints. Uiteindelik het hul peperduur aanvallende invoerprodukte, Timo Werner en Kai Havertz, tot hul reg gekom. Maar toe kom laat die verdediging die span maar weer in die steek. Lampard erken die gate in die verdediging moet toegestop word, anders kan hul kanse as title contenders skipbreuk ry. “Dit is foute wat my pla. Die tweede helfte se doele was ’n situasie wat ons op ’n beter manier moes uitsorteer het. As jy sulke tipe doele gaan afstaan, maak dit nie saak hoe goed jy speel nie. Dit moet uitgeskakel word,” het Lampard gesê. Chelsea se volgende wedstryd in die liga is teen Manchester United.