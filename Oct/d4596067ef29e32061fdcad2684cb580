TEENSTRYDIGE weergawes oor Steenberg United se toekoms as Eerste Liga-klub grens aan ’n tekort aan professionalisme. Son is laas week ingelig dat die klub vir R10,5 miljoen aan ’n sakeman van Johannesburg verkoop is. Die klub se eienaar, Ferdinand “Ferdie” Jacobs, het dit egter aan Son ontken en gesê die deal het deur die mat geval. Boonop het Jacobs by monde van sy adviseur – net bekend as Darlington – bewerings oor spelers wat nie deur die klub betaal is nie, as onwaar beskryf. Volgens Darlington is die klub se spelers net vir twee maande nie hul volle salaris betaal nie. “Ek het die bewyse hier dat die spelers net in April en Junie 70% van hul salaris betaal is. “Die res van die tyd in die Covid-19-pandemie is hulle ten volle betaal. “Ons het ook met ons laaste ses wedstryde ’n ooreenkoms gehad dat as hulle drie van hul oorblywende ses wedstryde wen, hulle die ander 30% van hul salaris sou ontvang. “Maar ongelukkig het hulle nie die teiken behaal nie,” het Darlington bygevoeg. Dié bewerings is egter teenstrydig met wat die spelers sê hulle tans by die klub ervaar. Steenberg, wat negende geëindig het, het in sy debuutseisoen in die sogenaamde graveyard-liga goed rekenskap van homself gegee. Dit is juis waarom die spelers ontevrede voel. “Om te dink ons het alles vir die klub gegee en word nie betaal nie, is baie hartseer,” het een van die senior spelers gesê wat verkies om anoniem wil bly. “Ons het ook families en uitgawes wat ons moet nasien. Ek dink dis ’n klap in die gesig dat ons gewerk het, maar nie betaling daarvoor gekry het nie,” het die speler verder gesê. Intussen kan Son bevestig die voormalige Bafana Bafana defender Nasief Morris gaan die leisels by Steenberg oorneem. Morris, wat tussen 2004 en 2009 altesaam 37 wedstryde vir SA gespeel het, het dié nuus bevestig. “Dis waar dat ek die nuwe coach is. Ek sien uit na my nuwe challenge,” het die boorling van Mitchells Plain gesê. Morris was op pad na ’n vergadering en kon dus nie verder uitwei oor sy nuwe posisie as coach van Steenberg nie.