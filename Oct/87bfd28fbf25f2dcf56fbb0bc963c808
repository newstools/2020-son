CHAOS het Dinsdag­oggend by Meerlust Bosbou in Groot Drakenstein uitgebreek toe wetstoepassers die gemeenskap se favourite container-winkeltjie afgebreek het. Terwyl hulle die winkeltjie afgebreek het, het kindertjies na bewering die pad met ’n boomstomp vesper sodat die wetstoepassers nie kon verby nie. Daarna het lede van die polisie se eenheid vir openbare orde (Pops) met rubberkoeëls op die inwoners losgebrand. Die inwoners van die klein gemeenskap het na bewering daarna met woede opgeruk en die cops met klippe bestook. Traangas is na die inwoners gegooi. ’n Emosionele Eddie Petersen (54), eienaar van die winkel, sê hy kan nie verstaan wat so erg is dat hulle die container moes afbreek nie. Volgens hom is die gemeenskap gelukkig met sy dienste en daar is nóg onwettige winkeltjies en strukture. Hy glo jaloesie is die rede vir dié voorval. Petersen is baie hartseer oor die gebeure; die winkel is sy enigste bron van inkomste. Hy’t die container twee jaar gelede gebou. Hy sê hy sal weer aan die gang moet probeer kom, want baie van die kosgoed is vernietig. Johannes Boonzaaier (62), ’n inwoner, sê hy is steeds ontsteld oor wat in hul gemeenskap gebeur het. Hy is raakgeskiet en het sewe wonde opgedoen. Hy moes aan sy arm steke kry. “Dit was nie nodig om ons mense so te behandel nie.” Uitgevloek Zenobia Bezuidenhout (41) sê sy is diep teleurgesteld dat die cops haar geskiet het terwyl sy binne-in haar jaart gestaan het. Bezuidenhout sê die een cop het haar met die p-woord uitgevloek net omdat sy gevra het waarom hy haar skiet terwyl sy in haar jaart staan. “Net omdat jy die mag het om dit te doen, be­teken nie jy moet net op mense begin skiet nie, veral as dit kinders is,” meen die ontstelde Bezuidenhout. Volgens haar het die inwoners nie ’n probleem met die winkel nie. “Daar was nie voorheen klagtes nie. Inwoners koop daar omdat baie nie werk nie en baie maak op ’n maatskaplike toelae staat. “Die winkeltjie se pryse pas ons sak. Hier is ’n plakkerskamp naby wie se mense hier koop.” Kaptein FC van Wyk, ’n polisiewoordvoerder, het die voorval bevestig. “Wetstoepassing en Pops Boland het na Meerlust Bosbou gegaan om ’n container te verwyder wat as winkel gedien het.” Volgens Van Wyk het wetstoepassers ongeveer twee weke gelede ’n hofbevel aan Petersen gegee om die container te verwyder. Aangesê Van Wyk sê toe hulle daar aankom, het wetstoepassers en Pops die container beveilig en die gemeenskap het die pad versper deur voorwerpe in die pad te plaas. “Toe hulle aangesê is om uitmekaar te gaan, het hulle die cops met klippe gegooi. “Lede het opgetree om die skare uiteen te laat gaan.” Niemand is gearresteer nie. ’n Dossier vir openbare geweld is aangelê.