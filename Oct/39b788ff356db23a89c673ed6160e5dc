PAARL. – “Ons wil hê die raadslid moet al die inwoners hier regverdig en gelyk behandel.” Só sê ’n bitter ontevrede inwoner van Amstel Hof, Zaroeneesa Louw (35), oor hul raadslid. Louw beweer die raadslid luister nie na haar of haar familie se klagtes nie. “Wanneer sy hier kom, dan moet ons deur haar bakkie se venster met haar praat. En wanneer jy jou klagtes aan haar stel, dan luister sy nie vir jou uit nie en ry sommer weg,” beweer Louw. Sy sê hul familie woon al nege jaar in die flats, maar nou het ’n nuwe probleem kop uitgesteek. Sy beweer bure verwilder haar kinders en sê vir hulle wat hulle kan doen. Louw wil weet: “Wie maak dan die reëls hier? “Ons het al vir die raadslid vertel hoe ons kinders nie mag buite speel nie en hoe hulle of ons as volwassenes nie op die trappe mag sit nie. “Die kinders word sommer met water natgegooi wanneer hulle op die trappe sit. “Dit is anders vir die ander inwoners hier. Hulle kan maak net soos hulle wil. Ek voel dis omdat ons Moesliem is dat ander inwoners ons teiken.” Louw beweer ook ander huurders het aan hulle gesê hulle is “slamse gemorste” en sê sulke woorde maak diep seer. Louw sê sy voel bitter ongelukkig omdat niemand hulle wil hoor nie. “Ons moet elke keer as ons ’n probleem het, hoor dat ons na die rent-kantoor toe moet gaan. “Ek dink nie dit is regverdig nie. Hoekom moet ons rent office toe gaan, maar ander inwoners kan direk met die raadslid praat?” wil sy weet. Louw sê sy verstaan nie hoe ander mense kan maak soos hulle wil en daar is vir hulle “ander” reëls nie. “Daar is reëls wat ons as huurders gekry het en dit moet gevolg word, maar dit blyk dat ons aan ’n ander set reëls moet voldoen,” sê sy. Louw sê ook sy wil darem net hê dat die raadslid op hul klagtes ag slaan en net so regverdig met hulle sal wees soos met die ander inwoners. Die munisipaliteit sê hy sal die saak dringend met die betrokke raadslid opvolg. Die munisipaliteit sê voorts in kommentaar: “Die bewering dat die inwoner en haar gesin geteiken word weens hul religious beliefs is veral kommerwekkend aangesien die munisipaliteit geen vorm van diskriminasie of profiling in enige vorm goedkeur nie.” Raamwerk Die munisipaliteit voeg by hoewel nie al die kwessies binne die raamwerk van ’n raadslid is nie, sal die munisipaliteit die inwoners se bekommernisse ondersoek.