LEE Langeveldt (33), Stellenbosch se eerstekeuse-goalie, verwag ’n vreeslose aanslag van die Premierliga-nuweling Swallows. Dis ook waarom Langeveldt sy mede-spanmaats gewaarsku het om nie die Dube Birds ligtelik op te neem wanneer albei dié spanne hul veldtog Sondag in die Danie Craven-stadion afskop nie. Stellies is reeds ’n knou toegedien en sal moet klaarkom sonder sy woelwater-middelveldspeler Ashley du Preez, wat vir die tuisstryd geskors is. Dit beteken dat die kreatiwiteit en supply vir strikers soos Leletu Skelem dalk beperk kan wees. in Stellies se verdediging het hy genoeg diepte in spelers soos Nathan Sinkala, Asavela Mbekile en Mpho Matsi om sake in die enjin­kamer te dikteer. Dan is daar ook die ervare Kapenaar Granwald Scott, wat ook straks van die bank af ’n impak kan maak. Dit gaan dus interessant wees om te sien watter kombinasies Stellies se coach, Steve Barker, Sondag in die veld gaan stoot om die Birds af te skiet. Son is ook ingelig dat Stellies wag op twee internasionale spelers van onderskeidelik Argentinië en Nigerië. Die twee, wie se name nog nie bekend gemaak mag word nie, sal eers deur die nodige Covid-19-protokolle moet gaan en hul nodige papierwerk in orde kry. Langeveldt meen Swallows wil sy stempel in die top flight afdruk. Hy sê: “Daar kan verwag word dat hulle geen vrees of respek vir enige span gaan betoon in hul eerste wedstryd in die PSL nie. Boonop is daar nie juis druk of verwagtinge op hulle nie. “Dis hoe dit laas seisoen met ons was in ons debuut in die PSL. In elke wedstryd is jy die underdog. Dis juis waarom hulle glad nie onderskat moet word nie.”