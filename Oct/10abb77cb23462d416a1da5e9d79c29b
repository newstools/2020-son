DIE Kaapstadse stadsraad gaan die appèlhof nader om 'n hofbevinding oor uitsettings omgekeer te kry. Dit kom nadat die Stad Kaapstad se aansoek om verlof tot appèl in die Kaapse hooggeregshof verwerp is. Hul aansoek het verband gehou met 'n bevinding wat die Stad vereis om eers 'n hofbevel te bekom voordat enige strukture verwyder word. Dan Plato, burgemeester van Kaapstad, sê in 'n verklaring die tussentydse bevel is gevaarlik omdat dit die Stad erg beperk om openbare grond teen onwettige grondbesettings te beskerm. Plato sê hulle kan nie toelaat dat onwettige grondgrype die Stad oorvat nie. "Weens die onhoudbare nasionale rampwetgewing wat van toepassing is op onwettige besettings asook die bevinding in die saak wat die Suid-Afrikaanse Menseregtekommissie gebring het, is duisende onwettige strukture nou opgerig wat ons nie kon voorkom het nie. "Die ekonomiese impak gaan verwoestend vir die armstes van die armes in die stad wees. Hulle gaan nie net regmatige behuisingsgeleenthede verloor nie, maar gaan ook uitverloor op die stad se dienste." Die Stad het tydens die lockdown 60 000 strukture verwyder. 