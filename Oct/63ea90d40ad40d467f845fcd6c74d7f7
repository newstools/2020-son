NÁ ’N vinnige gesprek Dinsdagoggend met John Plumtree en Grant Fox, sy medekeurders, het Ian Foster as All Blacks-afrigter sy eerste begin-vyftiental in potlood gehad. Hy sal dit eers Vrydag aan die wêreld bekend maak, maar vir ’n man wat in Desember as Steve Hansen se opvolger aangestel is, was dit nóg ’n mini-mylpaal in Foster se skynbaar eindelose gewag vir toets 1 aan die stuur. Die raaisel is nou aan watter potensiële toets-debutante Foster ’n nuwe swart trui gaan oorhandig vir Sondag se wedstryd in Wellington teen die Wallabies. Moeilik Manne soos Caleb Clarke, Will Jordan, Hoskins Sotutu en Asafo Aumua stel almal oortuigende sake in Super Rugby Aotearoa om ten minste die 23 te haal. “Dis moeilik om te verklaar, maar as jy in die All Blacks is, is elke week skoon,” het Foster gesê en bevestig dat hy sy keuring voor vanoggend (Nieu-Seelandse tyd) se oefensessie sou afhandel. “Daar is spelers wat al geruime tyd hier is met wie ek baie kennis en ervaring het, (maar) dit gaan oor wie goed presteer en wie ons dink nou die job kan doen.” Onder die nuwe­linge lyk Clarke ná sy goeie seisoen waarskynlik na die gunsteling op die linkervleuel, maar byna elke agterlynposisie sou die keurders laat kop krap. Die skrumskakel Aaron Smith, die senter Anton Lienert-Brown en die heelagter Jordie Barrett lyk na seker keuses onder die agterspelers, terwyl die losskakel­debat oor Beauden Barrett versus Richie Mo’unga sal voortgaan. “Ek weet wie 10 speel, ja,” is ál wat Foster gesê het. Mo’unga lyk steeds na die gunsteling op die peil van hierdie jaar. Die pak lyk meer ooglopend, met Shannon Frizell, die kaptein, Sam Cane, en Ardie Savea die waarskynlikste losvoorspeler-mengsel, en Sotutu kan moontlik van die bank losgelaat word. Foster het gesê dat die haker Dane Coles ook beskikbaar is.