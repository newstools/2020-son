INWONERS van Newton in Wellington het Dinsdagoggend met die skoknuus wakker geword dat die liggaampie van 'n vermiste driejarige in 'n stukkende motor agter in die jaart by 'n huis gekry is. Die seuntjie en 'n maatjie is Maandag as vermis aangemeld. Die meisie, ook drie jaar oud, is ongedeerd. 'n Polisiebron het aan Son bevestig dat die meisie by die lyk van die seuntjie gevind is. Die bron bevestig ook dat 'n volwasse man Dinsdagoggend inhegtenis geneem is. Tientalle polisiemanne was op die toneel terwyl omstanders onderlangs gegons het oor wie vir die gru-daad verantwoordelik kan wees.