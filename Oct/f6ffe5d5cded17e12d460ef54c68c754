DIE EFF aan die Weskus het gister ’n vreedsame optog na die polisiekantoor in Vredendal gehou teen die beweerde onregmatige inhegtenisname van twee van hul lede. Volgens Xolani Tshetu, streekvoorsitter van die EFF aan die Weskus, is hulle ontevrede met die polisiebestuur in Vredendal. “Ons lede Mandla Jonas en Sam Mokoena is op 23 September in hegtenis geneem omdat ons opgestaan het teen ’n werkgewer wat sy werknemer die K-woord toegesnou het. Dié optog was ook om antwoorde te kry oor ’n werker wat verlede jaar by Namblast dood is.” Ondersoek Jonas en Mokoena is ná drie dae in aanhouding vrygelaat. Volgens Tshetu het hulle met gister se vreedsame optog gevra dat kol. Brandon Moses en kol. Keti ondersoek moet word vir wangedrag. Kapt. FC van Wyk, ’n polisiewoordvoerder, sê die optog was goedgekeur. “Sowat 60 EFF ondersteuners het na die polisiekantoor gestap oor die arrestasie van hul lede. Die lede is vir intimidasie en die besit van gevaarlike wapens in hegtenis geneem. Die groep betogers het ’n memorandum aan die polisie oorhandig en is daarna vreedsaam uitmekaar.”