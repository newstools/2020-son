PEP Guardiola sal nou moet begin wys hy kan Manchester City weer die kampioen van Engelse sokker maak. City het die afgelope naweek weer tekens van agteruitboer getoon met ’n gelykop uitslag met 1-1 teen die gepromoveerde Leeds United. Dit het ook by verskeie geleent­hede in die tweede helfte gelyk asof City die wedstryd gaan verloor, maar Leeds kon nie op dié kanse vir ’n wendoel kapitaliseer nie. Guardiola ervaar sy swakste begin tot ’n Engelse Premier­liga-veldtog as bestuurder van die Citizens. Hulle het tot dusver een wedstryd gewen en een verloor. Saam met Saterdag se gelykop uitslag plaas dit hulle reeds agt punte agter die voorste spanne op die punteleer. Guardiola glo egter ’n ommeswaai in sy span se fortunes is op pad en hy sal een van die managers wees wat ’n sug van verligting kan gee oor die rusperiode in klubsokker. Klubsokker hervat eers weer op 17 Oktober. Internasionale vriendskaplike wedstryde en kwalifiseringswedstryde vir 2022 se Wêreldbekertoernooi word dié week en volgende week beslis. Oor Saterdag se vertoning het Guardiola aan Sky Sports gesê: “Ek gaan nie ná drie wedstryde begin dink oor of ons die liga gaan wen nie. “Ek is tevrede met my spelers en wat ons tot dusver vermag het. Daar is net ’n paar goed wat ons moet uitsorteer, maar ons is beslis nog ver van ons beste. Ongelukkig het ons tot dusver vyf ligapunte afgestaan.” Ophang Guardiola het ook met groot lof van Leeds gepraat, wat deur Marcelo Bielsa bestuur word. Guardiola beskou Bielsa as die wêreld se beste afrigter en manager en hy is vol lof vir hom vir sy opgang as ’n bestuurder. “Leeds het hul oomblikke gehad en dis omdat hulle ’n ongelooflike en fantastiese span is. “Hulle het die Champion­ship (Engelse Eerste Liga) laas seisoen oorheers en tot dusver­ goed gedoen,” het Guar­diola laat hoor.