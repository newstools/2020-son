DIE omstrede dr. Eugenia Kula-Ameyaw, onafhank­like raadslid van Krieket Suid-Afrika (KSA), se dae is luidens berigte getel. Sy was die laaste ruk in die kruisvuur oor twiets laatnag, haar transformasieprojek en haar bekentenis dat sy ten spyte van haar rolle in KSA sokker bo krieket verkies. Son het KSA gister gepols oor Kula-Ameyaw se rol by die kies van nasionale spanne. Kula-Ameyaw het al in die verlede daarop gesin­speel dat sy met die driespanwedstryd tussen Suid-Afrika se 24 voorste spelers in Julie vanjaar aan die spanne getorring het. Temba Bavuma en Reeza Hendricks is byvoorbeeld ter elfder ure as die onderskeie kapteins van twee van die spanne aangewys. KSA sê in sy repliek aan Son: “Die rol van raadslede is om die beleid te implementeer soos deur die lederaad neergelê en nie om direk by operasionele sake betrek te word nie. “Die aanstelling van ’n onafhanklike keurkomitee en sameroeper is om ’n onafhanklike keuringsproses te verseker. Die paneel word ingelig oor die demografiese teikens van KSA wat gedurende die seisoen bereik moet word. “Die rol van die transformasiekomitee is om die keurders aanspreeklik te hou en seker te maak die keurders verstaan die gevolge daarvan ??as die teikens nie bereik word nie.” Intussen het Rapport Sondag berig KSA het die regsfirma ENS om ’n regsmening oor Kula-Ameyaw gevra. KSA wil na bewering weet of daar wetlike gronde is om haar uit die direksie te verwyder. Kula-Ameyaw is aan die sosiale-en-etiekkomitee gerapporteer ná ‘n betreurenswaardige” twiet oor die KSA-borg Momentum. ENS het blykbaar die uitgee van R521 000 vir ’n advertensie in Sunday Times­ ­en beweerde onprofessionele WhatsApp-boodskappe aan politici ondersoek. Die volblad-advertensie was om Kula-Ameyaw se projek “Krieket vir Maatskaplike Geregtigheid en Nasiebou” te bemark. Rapport het voorts berig daar is ’n kans dat Kula-Ameyaw voor KSA se algemene jaarvergadering op 5 Desember uit die direksie verwyder kan word. As dit nie gebeur nie, glo dié in die binnekring die kans is skraal dat sy heeltyds tot die raad verkies sal word.