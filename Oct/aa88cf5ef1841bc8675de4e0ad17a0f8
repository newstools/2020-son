AL IS Brandon Petersen in limbo oor sy toekoms, beweer dié belowende doelwagter daar is geen rede vir “paniek” nie. Die 26-jarige Bafana Bafana goalie het uitgewys dat hy nog niks oor die pad vorentoe van Wits se nuwe eienaars gehoor het nie. Dit is nadat Masala Mulaudzi, eienaar van die Eerste Liga-klub Tshakhuma Tsha Madzivhandila, Wits se Premierliga-franchise oorgekoop het. Dis ook geen geheim dat Mulaudzi sy nuwe franchise in Limpopo gaan hervestig nie. Dit beteken dat talle van Wits se spelers wat nie bereid is om die skuif te maak nie, dalk sonder ’n werk kan sit. Ander spelers het intussen ook reeds groener weivelde gaan soek net om sekuriteit in hul lewe te kry. Petersen, wat ook herstel van ’n kniebesering, behoort tegnies aan Wits omdat hy nog twee jaar op sy kontrak oor het. Hy het in 2019 ’n kontrak van drie jaar geteken. Hy’t egter net ’n handjievol wedstryde gespeel weens die groot kompetisie by die studente. Geduldig Petersen het dit duidelik gemaak dat hy nie juis planne het om na Limpopo te skuif nie. “Ek en my vrou het sopas nóg ’n baba gekry en die skuif gaan nie in my familie se beste belang wees nie. “Ek wag ook nog op die nuwe eienaars, want hulle het nog nie met my gekommunikeer nie,” het die boorling van Elsiesrivier gesê. “Ek wag maar geduldig totdat ek en my agent met hulle kan vergader oor my clearance. “Ek is ook intussen besig met my rehab en probeer dit uit die pad kry. “Ek werk elke dag met die fisio om my knie weer te versterk. “Ek moes ’n operasie ondergaan om ’n sist op my knie te verwyder. “Dis waarom ek besig is met rehab,” het die voormalige Ajax Cape Town-speler verder vertel. Volgens “B”, soos hy genoem word, is hy ook bereid om na die Kaap te skuif om sy loopbaan voort te sit. “Ek is oop vir enige moontlikhede, selfs om weer na my tuisdorp terug te keer. “Maar ons sal maar sien hoe dinge gaan uitspeel. “Eerstens wil ek net weer 100% fiks word,” het Petersen ten slotte gesê.