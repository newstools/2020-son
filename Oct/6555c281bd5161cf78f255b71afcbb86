DANKBAAR. So voel Sammy Paulse, voormalige vleuel van die WP-liga toe dit onder die SA Rugbyfederasie geval het, oor vroeër vandeesmaand se braai-en-slaai. Dis ter ere van hom en ’n spanmaat, Allen Erasmus, op die tuisveld van die rugbyklub Evergreens in die Paarl gehou. “Ek waardeer opreg alles wat oud-spelers Saterdag vir ons gedoen het, hoewel Allen nie ook hier kon wees nie,” sê Paulse. “Ons albei sukkel tans met ons gesondheid, maar dit was wonderlik om weer ou spanmaats en teenstanders uit die verlede te sien. “Dit het my weer positief laat voel. Ek spot deesdae dat ek nou al as ’n dokter kan kwalifiseer omdat ek so in en uit by hospitale is,” grap Pauls. Erasmus kon nie die event bywoon nie, want hy is in die hospitaal opgeneem. Dié dag is spesiaal gereël om oud-spelers by te staan wat deesdae sukkel met gesondheidsprobleme. Jearus Nicholas, die voormalige Griekwas-vleuel en rekordhouer vir die meeste drieë vir die Poubloues, het saam met ander weldoeners die dag ’n werklikheid gemaak. “Ek waardeer ook almal se bydrae om die dag ’n sukses te maak,” sê ’n bewoë Paulse. Hy sê hy sou nooit kon dink dat Nicholas, wat jare ná hom ’n bekende in rugby was, eendag so iets vir oudspelers sou doen nie. Nicholas het spesiaal uit Kimberley gery om die dag by te woon. Hy het aan Son gesê die dag was vir hom ‘n openbaring, want hy kon luister hoe die oudspelers oor hul glorieryke dae gesels. “Hierdie dag was maar net die begin van wat ons wil doen om ons voorgangers te bedank en die inisiatief kan net groei as meer mense daarby inkoop. Dié spelers kom uit ons gemeenskappe waar ons woon. “Ons beplan om vroeg in volgende jaar ‘n Legendes-rugbydag te hou, waaraan oud en jonk kan kom deelneem. Paulse het in 1983 op 20-jarige ouderdom sy debuut vir WP-Federasie teen Noord-Natal in Vryheid gemaak. Een van sy spanmaats en Junior Springbok, Charles Williams, is deesdae die voorsitter van die rugbyklub Van der Stel-Evergreens op Stellenbosch.