’N VERMEENDE verkragter en moordenaar het onlangs sy rieme styfgeloop toe hy vermoedelik ’n verpleegster wou aanval. Die Ruyterwacht Safety Watch het tot die verpleegster se redding gekom. Volgens Daniel Dekker, voorsitter van die Ruyterwacht Safety Watch, het hul nagskofbestuurder, Marco Nobrega, ’n oproep gekry dat ’n verpleegster by die Vasco-stasie in Goodwood agtervolg word. Dekker sê hulle was juis op daardie tydstip besig om die area te patrolleer en kom vinnig op die toneel kom om ondersoek in te stel. Hy sê toe hulle daar kom, het hulle die verdagte persoon aangekeer. Volgens Dekker het die verdagte ’n gaspistool by hom gehad. ’n Aanhouding­strokie is ook in sy besit gevind. Daarop is klagte van poging tot moord en verkragting aangedui. Dit hou verband met misdade wat in Augustus in Manenberg gepleeg is, sê Dekker. Hy vermoed die verdagte­, wat van Manenberg is, was uit op borgtog ten tyde van die voorval by die Vasco-stasie. Hy vertel: “Ons was op die toneel en het die Elsiesrivier-polisie gebel. “Ons het die hele tyd gewag, maar al wat uitgekom het, was hulle. Die verdagte het begin moeilik raak. “Ons het toe besluit om hom in handcuffs te sit en hom self na die polisiestasie geneem. “Toe ons daar kom, was die Flying Squad daar. “Hulle het gesien hoe die verdagte met ons nagbestuurder wou baklei en dis tóé dat hulle hom daar wegneem. Hy was baie aggressief. “Die verpleegster is in ’n Uber saam met die lede van die Flying Squad daar weg.” Volgens Dekker het die Elsiesrivier-polisie nie by die saak betrokke geraak nie; die Flying Squad het die saak hanteer. Hy sê hulle is bly hulle kon die jong verpleegster help. ’n Polisiewoordvoerder, kapt. FC van Wyk, sê hulle wag nog op inligting rakende die voorval voordat hulle kommentaar kan lewer.