DIE pa van Haarlem in die Langkloof wat sy seuntjie (18 maande) met ’n klip van 18 kg vermoor het, het Vrydag in Oudtshoorn se rondgaande hooggeregshof life gekry. Regter Musthak Parker het met die vonnisoplegging van die emosielose Ronvigon Wildeman (27) gesê hy kon geen omstandighede vind om van die voorgeskrewe minimum vonnis af te wyk nie. Parker sê Wildeman is aan ’n wrede, beplande moord skuldig bevind. “Dis onrusbarend dat geweldsmisdade teenoor kinders en vroue in Suid-Afrika bly styg. ’n Ma is wreed van haar kind ontneem. “Al het die beskuldige ontken hy’s die kind se pa, het die kind hom as sy pa beskou. “Hy het op die dag van die voorval van sy ma se heup gespring en na die beskuldigde gehardloop waar hy met hom gespeel het.” Die regter sê Wildeman se twee vorige veroordelings, albei weens geweld teenoor sy kind se ma, Hetta Cornelius, is ’n bewys van sy aggressie en disrespek vir ’n vrou. “Pleks daarvan om sy kind te beskerm, het hy besluit om hom dood te maak.” Hy sê Wildeman het tot die laaste dag van sy verhoor nie berou getoon nie. Hy glo die Haarlem-gemeenskap is net so deur die grumoord geraak. Cornelius het aan Son gesê sy is bly die saak is verby. “Ek sal nie sê ek is bly oor die vonnis nie, maar Ronvigon verdien wat hy gekry het.” AO Anton Kock was die ondersoekbeampte. Dit was die 10de keer dat ’n beskuldigde in ’n saak wat hy ondersoek het, lewenslank gekry het.