WAT doen jy as jy jonk is en baie tyd op hande het? Wel, ’n groep jong mense van Atlantis het hul eie kortfilm, The Faithful, op ’n selfoon geskiet. Lynworth Mentoor vertel die kortfilm handel oor ’n jong man wat sukses behaal, uit sy ma se huis trek en ’n nuwe lewe met sy meisie begin. Hy skeep sy ma af en gee sy meisie alles wat haar hart begeer. Keuses Wanneer hy egter alles verloor en sy meisie hom los, trek hy terug na sy ma toe en leer om sy ma meer te waardeer. Mentoor sê: “Een aand toe ek die skote buite hoor afgaan toe dink ek net aan die jong mense en keuses wat ek self ook al moes maak. “Toe ek in Dura Flats grootgeword het, het ek net twee opsies vir my lewe gesien. Om ’n fabriekswerker te word of om ’n gangster te word.” Die 34-jarige sê hy het toe gekies om ’n gangster te word. Vandag lei hy nie meer daardie lewe nie. Hy sê: “Ons het baie talentvolle jong mense in ons gemeenskappe wat hul talent mors en sonder hoop rondloop. “Ek wil aan die jeug wys dat daar meer en beter opsies is as wat hulle hier sien.” Hy’t die idee van die kortfilm in die sosiale media gedeel en inwoners in die omgewing het ingestem om vir hom toneel te speel. Die kortfilm is opgeneem en geredigeer op ’n selfoon. Kyk dit gerus op Ghetto Exodus Media se kanaal op YouTube.