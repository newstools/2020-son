DIE feestyd is vir eers op ys gesit vir 49 drinkplekke in die Wes-Kaap. Dis nadat die provinsiale drankowerheid hul lisensies ingetrek het. Die Wes-Kaapse minister van gemeenskapsveiligheid, Albert Fritz, sê hy verwelkom die 190 ondersoeke deur die owerheid in verband met die oortreding van Covid-19­regulasies by drankhandelaars. Die ondersoeke het daartoe gelei dat die 49 plekke nou sonder lisensie sit. Fritz se woordvoerder, Cayla Murray, het gister gesê sy mag nie die 49 handelaars se name bekendmaak nie. “Die ondersoeke duur nog voort,” sê sy. Fritz sê hy verwelkom die owerheid se pogings om alkoholverwante skade te verminder. “Ondersoekers en beamptes moet almal geprys word vir hul goeie pogings,” voeg hy by. Die Beer Association of South Africa (Basa) het sedert die intrekking van die 49 lisensies die betrokke drankhandelaars kennis gegee dat sy lede sal ophou om drank aan hulle te verskaf. Basa se CEO, Patricia Pillay, het gister aan Son gesê Basa het die betrokke drinkplekke al laas week kennis gegee. Sy sê: “Ingevolge die wet en op ’n morele vlak mag ons nie drank aan die handelaars verskaf nie. “Ons bedryf het baie groot skade gely tydens die verbod op die verkoop van drank in die lockdown. “Baie mense het hul werk verloor en baie plekke moes hul deure noodgedwonge sluit. “Ons moet alles in ons vermoë doen om die regering se hande omhoog te hou in sy fight teen die virus.” Pillay sê sover sy weet, het geen van die drankhandelaars op Basa se kennisgewing gereageer nie. Besmet “Ek sal by die drankowerheid moet uitvind of ek die name met die media mag deel,” voeg sy by. Die intrekking van dié 49 drankhandelaars se lisensie kom sowat twee weke nadat 94 mense, meestal matrikulante, by die Tin Roof-klub in Claremont met die corona-virus besmet is. Die klub het midweek specials gehad waar klante twee shots tequila vir R10 of ’n vodka-drankie vir R20 kon kry. Talle jong mense het soontoe gestroom vir die specials. Voorlopige ondersoeke het aangedui dat die Covid-19-regulasies dit nie tot in die club gemaak het nie. Nadat vlak 1 van die inperking in werking getree het, het baie sulke plekke begin wemel van mense wat uitgehonger is vir kuier.