'N WYKSRAADSLID van Polokwane verskyn Maandag in die hof vir die verkragting van 'n 14-jarige meisie. Die 58-jarige man is Saterdagaand gearresteer. Brig. Motlafela Mojapelo, 'n polisiewoordvoerder, sê die bewering is dat die verdagte op 1 Oktober vir die slagoffer 'n lift gegee het. "Die verdagte het toe by die bosse ingery waar hy na bewering die kind verkrag het. Hy het haar toe huis toe gevat, geld en 'n selfoon gegee en haar gesê om vir niemand te vertel nie." Die kind het begin huil toe die ma haar oor die selfoon uitvra. Sy het toe vertel wat met haar gebeur het en 'n klag is by die polisie gelê. Lt. Genl. Nneke Ledwaba, provinsiale kommissaris, het die voorval ten sterkste veroordeel. Ledwaba het die polisie geloof vir die vinnige arrestasie.