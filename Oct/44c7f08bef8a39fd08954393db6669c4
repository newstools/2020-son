DIT sal interessant wees om te sien wat Bafana Bafana kan opdis in ’n vriendskaplike wedstryd teen Namibië noudat daar weer inter­nasionale sokker gespeel word. Dié buurlande pak mekaar vandag 19:00 in die Royal Bafokeng-stadion. Drie dae later pak Molefi Ntseki, tydelike hoofafrigter, se Bafana-span Zambië in ’n tweede friendly. Dié wedstryd word ook in die Royal Bafokeng beslis. Bafana sal beslis die friendlies wil gebruik om voor te berei vir hul kwalifiseringswedstryde vir aanstaande jaar se Afrikabeker-toernooi (Afcon). Dit vind volgende jaar teen São Tomé en Príncipe plaas. Sonder om snaaks of pes­simisties te klink – dit kan een van die min gevalle wees waar die nasionale sokkerspan seker maar ’n geldige verskoning het as hulle erg teen Namibië sou teleurstel. Ntseki se troepe het in November verlede jaar laas saamgespeel – toe hulle Soedan in ’n Afcon-kragmeting met 1-0 getroef het. Ntseki het ook ietwat verras met sy groep van 25 spelers, onder wie Kurt Abrahams, Ricardo Goss, Gladwin Shitolo en Thibang Phete. Dis ook verblydend om te sien dat Abbubaker Mobara, ’n boorling van Mitchells Plain, terug is in die prentjie. Ntseki weet boonop hy kan doele kry met dié dat Kermit Erasmus ook ingesluit is. Die Bafana-breier het daarby oorsese spelers soos Percy Tau, Keagan Dolly en Darren Keet ontbied. Ntseki het beslis gewys hy wil met ’n jeugdiger span operate. Die ervare Mamelodi Sundowns-leier Hlompho Kekana en Kaizer Chiefs goalie, Itumeleng Khune, het nie die span gehaal nie.