NEE, kyk, hierdie is een one-woman comedy show wat jy nogal nie moet misloop nie. Koekimema gaan jou 16:00 op 7 November met haar lekker stories by die larney Radisson Red-hotel in die Waterfront vermaak. Die gladdebek antie wat geskep is deur Celest­ Florence van Belhar, beloof dat Koekimema mense op ’n journey gaan vat. Sy verduidelik hoe die show gebore is. “Ons wou eintlik ’n groot produksie met al Koekimema se verskillende karakters gehad het, maar weens Covid moes ons vir eers dinge op ys sit. “Toe besluit ons om hierdie show te hou om geld in te samel vir ’n groot produksie wat ons in die nuwe jaar wil doen.” Koekimema verduidelik hoekom jy moet uitstiek by haar one-woman show. “Dit is die eerste keer dat mense die social media-meisie Koekimema gaan ontmoet. “Julle moet uitkom en ’n bietjie daai corona-stres weg lag en sommer net om ons en ons visie vir die toekoms te kom ondersteun.” Koekie sê sy is diep dankbaar vir die radiopersoonlikheid Ashton Parenzee, die gasspreker Charina Joubert en die radiopersoonlikheid Peadon Smith, wat ingespring en haar gehelp het om die produksie ’n werklikheid te maak. “As daar enige mense of klein besighede is wat betrokke wil raak, kan hulle uitreik na Koekimema. Dit is ons visie om groot te gaan en terug te ploeg in ons gemeenskappe.” Sy sê: “Die highlight van my show gaan wees hoe dit eindig. Julle moet kom kyk.”