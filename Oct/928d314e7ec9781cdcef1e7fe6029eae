STANLEY Raubenheimer is vasberade om te verseker dat sy Springbok-vrouerugbyspan se terugkeer tot die Wêreldbekertoernooi ’n suksesvolle een gaan wees. Suid-Afrika het in 2014 laas in dié vierjaarlikse toernooi vir die wêreld se beste vrouerugbyspelers gespeel. Volgende jaar se toernooi vind vanaf 18 September tot 16 Oktober in Nieu-Seeland plaas. Nieu-Seeland se Black Ferns is ook die huidige wêreldkampioen. Gemeet aan die ontwikkeling van vrouerugby in dié land en lande soos Engeland, Frankryk en selfs Amerika is Suid-Afrika ligjare agter. Die Covid-19-pandemie het ook sake vererger vir vrouerugby hier. Daar is tot op hede nog geen aanduiding oor wanneer vroue weer gaan begin speel nie, veral met unies wat ’n geldelike knyp ervaar. Maar net soos in sy dae as speler het Raubenheimer ’n vasberadenheid om as breier deur die moeilike tye te volhard. “Ons voorbereiding, soos alle ander spanne s’n, is ontwrig deur Covid-19, maar ons beplan steeds om oefenkampe te hou en ’n paar opwarmwedstryde en hopelik ’n paar toetse voor die WB-toernooi te speel,” sê hy. “Alle spanne is merendeels in dieselfde bootjie wat Covid-19 betref en ons uitdagings het nie noodwendig baie verander nie. “SA Rugby se vroueprogram was op ys en is ’n paar jaar terug oor begin. “Ons weet ons het ’n agterstand met ander lande wat elke jaar baie toetse speel, maar ons werk hard om die beste van die saak te maak.” Volgens Raubenheimer, wat in 2018 as hoofafrigter aangestel is, word daar agter die skerms gewerk om in 2021 ten minste die jaarlikse interprovinsiale vrouetoernooi aan te bied. Hulle beplan ook om ’n paar toetse te speel. Raubenheimer is gelukkig met hoe spelers selfdissipline kon handhaaf deur oefenprogramme te volg. Hy meen die vroue kan verbeter op die 10de plek wat hulle in 2010 (Engeland) en 2014 (Frankryk) behaal het.