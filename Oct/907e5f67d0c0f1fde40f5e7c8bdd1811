EEN persoon het vroeg Donderdagoggend in Bonteheuwel verkool nadat ’n huis vlamgevat het. Die brand het omstreeks 05:00 in Elder-straat ontstaan. Volgens die wyksraadslid Angus McKenzie is dit die derde brandvoorval by hierdie betrokke huis. McKenzie voeg by: “Die persoon wat in die brand verkool het, het vir ’n tyd lank gesukkel om uit die vlamme te ontsnap. Die slagoffer is ’n Somaliese winkelier wat in die perseel voor die main huis gebly het.” Volgens hom is daar op die oomblik geen aanduiding van gemene spel nie. Toneel “Op die oomblik is die oorsaak van die brand onbekend. Maar die polisie was op die toneel om te ondersoek,” sê hy. “Die pad waar dit gebeur het is nie bekend vir probleme nie, maar daar is ’n vyandskap teen buitelandse winkeleienaars.” Kapt. FC van Wyk, ’n polisiewoordvoerder, bevestig die voorval. Hy sê deskundiges het die toneel gisteroggend gefynkam op soek na leidrade. “Die lyk van ’n 35-jarige man is in die puin ontdek nadat die brand geblus is. “ ’n Geregtelike nadoodse ondersoekdossier is geopen,” het hy bygevoeg.