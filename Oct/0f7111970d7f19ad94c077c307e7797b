KYKERS soek Katlego Maboe terug op hul kassie! Teen 18:00 gister het meer as 42 700 mense ’n aanlyn petisie by change.org geteken om die aanbieder terug op die gewilde SABC3- ontbytprogram Expresso te kry. Katlego is ook die gesig van die versekeringsmaatskappy OUTsurance. Sy vervreemde vrou, Monique Muller, het hom daarvan beskuldig dat hy haar fisiek mishandel, verneuk en ’n STD gegee het. Expresso het Vrydag aangekondig dat hy Maboe vir eers van die lug af gaan haal. In ’n persverklaring het die program gesê hy gaan ’n interne ondersoek begin. Kykers was glad nie hêppie toe hulle Katlego nie gisteroggend op die kassie sien nie. Die comment section van die program se Facebook post én Instagram was vol van mense wat eis dat hulle Katlego weer op die show wil hê. Die Kat-ondersteuners het die #BringKatBack in die sosiale media laat trend. Die show sê: “Katlego is nie afgedank nie. Hy is met verlof om privaat met sy persoonlike sake te deal.”