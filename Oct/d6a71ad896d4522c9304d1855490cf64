RAITHBY Universals gaan volgende jaar groot makietie in die Noord-Kaap hou. Dié Helderberg-klub gaan na Kimberley om een van die land se oudste klubs, Kimberley Universals, se 135ste bestaansjaar te vier. Die Diamantvelders gaan oudergewoonte klubs wat “Universals” as deel van hul naam het, nooi vir ’n toernooi oor Paasnaweek. Raithby het al drie keer (1992, 2000 en 2007) die pad na die Noord-Kaap gevat. Die klub wil sowat 45 manne Kimberley toe stuur, wat hopelik ook ’n old crocks-span van uitgetrede spelers sal insluit. Daar word ’n reeks aktiwiteite rondom die trip beplan. Volgens David Williams, voorsitter van Raithby, gaan dit natuurlik afhang van watter aktiwiteite daai tyd toelaatbaar sal wees onder Covid-19-inperkingsmaatreëls. “Universals nooi elke vyf jaar ’n paar Universals-klubs oor vir sy verjaardag,” het Williams aan Son gesê. “Raithby was al drie keer in Kimberley en dis ’n tradisie wat ons altyd probeer eerbiedig. “Vir ons is dit natuurlik belangrik om die lockdown in ag te neem in ons beplanning, maar die manne is opgewonde en omtrent besig met die reëlings.” Die klub wil in die volgende vyf maande geldinsameling-events reël. Raithby hoop natuurlik dat dit baie van die onkoste van sy trip sal dek. Enige een wat ’n bydrae tot Raithby se trip wil maak, kan Williams bel by 082 514 1242.