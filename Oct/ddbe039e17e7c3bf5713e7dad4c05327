DIE Sharks het Vrydagaand in die openingswedstryd van SA Rugby se SuperRugby Unlocked-reeks die Lions met 19-16 op King’s Park in Durban geklop. Die wedstryd was met die laaste skrum nog in die weegskaal maar die Sharks het waarskynlik in die eerste helfte genoeg gedoen om as oorwinnaar uit die stryd te tree. Lukhanyo Am (kaptein) se Sharks-span het vroeg reeds 13-0 voorgeloop en die eerste helfte totaal en al gedomineer. Die tuisspan, met veral Sikhumbuzo Nothse (agsteman) aan die spits, het aanvanklik die meeste gebiedsvoordeel en balbesit geniet en kon met rustyd baie tevrede met ‘n voorsprong van 13-3 gaan water drink. Werner Kok het gaan druk ná goeie werk aan die steelkant deur Pepsi Buthelezi (flank) en Lukhanyo Am (senter). Die naaste wat die manne van Gauteng in die eerste helfte aan die tuisspan se lyn gekom het was toe Rabz Maxwane (linkervleuel) in die hoekie deur Notshe by die kantlyn uitgeboender is. Jamba Ulengo, vergete Springbok-vleuel van die Lions, het die telbord in die tweede helfte aan die gang gesit ná hy ‘n skitterende instiktiewe kruisskop van Jantjies bemeester het vir ‘n vyfpunter. Daarna het die wedstryd in 'n stelskopstryd tussen Jantjies en Curwin Bosch ontaard. Jantjies het kort voor die einde 'n strafskop teen die regoppaal vasgeskop wat die telling op 19-19 te staan sou bring. Kort daarna, en met tyd verstreke het die Lions 'n strafskop 5m van die Sharks se lyn af gekry. Jantjies het verkies om nie pale of kantlyn toe te skop nie maar het eerder 'n skrum verkies. Die Lions is egter by die skrum gestraf en moes uiteindelik tevrede wees met 'n enkele punt uit die wedstryd. Notshe is as die speler van die wedstryd aangewys. SHARKS – drieë: Werner Kok, doelskop: Curvin Bosch; strafdoele: Bosch (4). LIONS – drieë: Jamba Ulengo, strafdoele: Elton Jantjies (3), doelskop: Jantjies.