TWEE verkeersbeamptes is in hegtenis geneem nadat hulle na bewering R5 000 geëis het om 'n vragmotor, waarop beslag gelê is, vry te laat. Simon Zwane, 'n woordvoerder van die padverkeerbestuurskorporasie, sê die voorval het verlede Dinsdag op die R101 in die Noordwes plaasgevind. "Daar is onder meer 'n reëling getref dat die geld aan die verdagtes by die Makapandstad-verkeerskantore afgelewer moet word." Zwane voeg by dat die voorval is by die verkeer se anti-korrupsie eenheid aangemeld. "Die verdagtes is gearresteer kort nadat hulle die geld ontvang het." Die twee sal na verwagting Maandag in die Temba-landdroshof verskyn.