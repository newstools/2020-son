AKANI Simbine se kans om ’n medalje op die Olimpiese Spele in Tokio te wen, is nou aansienlik beter. Dít kom nadat die Amerikaanse naelloper Christian Coleman vir twee jaar geskors is weens die beweerde gebruik van opkikkers. Die Athletics Integrity Unit het gister in ’n verklaring aangekondig Coleman is vir twee jaar uit atletiek verban weens oortredings omdat hy hom nie vir toetse vir opkikkers beskikbaar gestel het nie. Die 24-jarige nael­loper, wat op laas jaar se Wêreldbyeenkoms in Doha die 100 m vir mans gewen het, is in Junie voorlopig geskors vir drie mislukte pogings om hom te toets. Wêreldatletiek se dissiplinêre tribunaal het die aanklag bekragtig en Coleman vir twee jaar verban, terugwerkend tot 14 Mei 2020. Die spoedvraat het 30 dae om by die Arbitrasiehof vir Sport teen die beslissing te appelleer. Hy sal volgende jaar die Olimpiese Spele in Japan misloop. Hy sou daar een van die gunstelinge gewees het om in die 100 m goud te verower. Coleman het in Februarie aan die Amerikaanse binnenshuise kampioenskapsbyeenkoms deelgeneem en die 60 m in 6,37 sekondes gewen. Dit was net drie honderdstes van ’n sekonde stadiger as sy wêreldrekord. Hy het laas jaar ook die beste tyd in die 100 m (9,76 sek.) behaal. Hy het dié tyd gehol om die wêreldtitel te verower. Met Coleman nie by die Spele nie, het die SA rekordhouer, die 27-jarige Simbine (9,89 sek.), ’n goeie kans om in die 100 m op die podium te eindig. Hy het in 2018 by die Statebondspele in Gold Coast, Australië, ’n goue medalje gewen. Simbine het sy 2020-seisoen op 14 Februarie begin met ’n 150 m-wedloop in die stadion van die Universiteit van Johannesburg. Hy’t dit in ’n SA rekordtyd (15,08 sek.) gehol. Hy’t op 14 Maart in die Universiteit van Pretoria se Tuks-stadion in sy eerste 100 m van die seisoen gehardloop. Daar het hy in die uitdunne ’n wêreldleidende tyd van 9,91 sek. afgeblits. En daarna het die Covid-19-lockdown ongelukkig begin. Nadat Simbine ná die lockdown weer in die buiteland begin deelneem het, het hy op 17 September sy staal gewys deur op die Diamond League-byeenkoms in Rome die 100 m in 9,96 sek. te wen. Met dié vertoning het Si­mbine gewys hy kan volgende jaar in Tokio die man wees wat geklop moet word.