DIE bekendste sokkerspanne in die Engelse Premierliga sal die naweek antwoorde kry op vrae wat al lank lê en wag. Die naweek se Premier­liga-aksie skop vanaand al af. Die onoorwonne Aston Villa verwelkom Leeds United dan op Villa Park. Die Villains is tweede op die punteleer en kan die naweek met ’n vyfde sege in ’n ry as die vroeë voorloper ingaan. Intussen het die nuus van Fernandinho se besering Manchester City swaar getref, want die Brasiliaan is een van sy invloedrykste spelers. Fernandinho is dus uit vir môre se kragmeting met West Ham United – en hy gaan dalk bitter lank buite aksie wees. City spog met ’n trotse rekord as dit by wedstryde teen West Ham kom. In die laaste ses kragmetings tussen dié twee was City elke keer aan die wenkant. Daar is ongelukkig ’n wissel­valligheid aan Pep Guardiola (manager) se span wat aandag moet kry as City regtig weer as ’n aanspraakmaker op die titel beskou wil word. Die naweek se grootste wedstryd is die kragmeting tussen Manchester United en Chelsea. Al het United in die liga met ’n sege oor Newcastle en in die Champions League met ’n wen oor Paris Saint-Germain (PSG) tekens van verbetering getoon, sal die feit dat hy in die nuwe seisoen nog nie ’n tuiswedstryd kon wen nie, vir ekstra druk sorg. Dissiplinêre kwessies begin ook glo nou opduik. Die jong doelskieter Mason Greenwood (19) is vermaan oor laatkommery by die oefeninge. Greenwood het nie teen Newcastle en PSG gespeel nie. Volgens Ole Gunnar Solskjær (manager) is dit oor hy ’n klein besering het. Chelsea, aan die ander kant, kon United nie in laas jaar se Premierliga-ontmoetings (tuis en weg) klop nie. Frank Lampard (manager) en sy manne sal dit wil regstel. Liverpool is môre in aksie teen Sheffield United. Alle oë is op Jürgen Klopp (manager) en sy span om te sien hoe die verdediging sonder Virgil van Dijk, die beseerde talisman, gaan vaar.