DIE makro-senter van Engeland Manu Tuilagi kan hom in ’n wedloop teen die tyd beskou om aanspraak te maak op ’n plek in die Britse en Ierse Leeus-toerspan wat volgende jaar na Suid-Afrika kom. Tuilagi het gister gehoor hy gaan vir ses maande buite aksie wees en ook Engeland se toetse dié maand en volgende maand misloop. Gekies Tuilagi se Engelse klubspan, Sale Sharks, het bekendgemaak dat hy ’n hakskeen-besering opgedoen het. Hy sal ook volgende jaar se Ses Nasies-reeks misloop. Dié boorling van Samoa het 2017 se Leeus-toer van Nieu-Seeland misgeloop. Dit kan dalk die laaste keer in die 29-jarige se loopbaan wees om weer vir dié sterk span, bestaande uit rugbyspelers uit Engeland, Ierland, Skotland en Wallis, gekies te word. Ná die toer van Suid-Afrika, sal die Leeus eers in 2025 weer toer – dié keer na Australië. En dan sal Tuilagi 34 jaar oud wees. Dít is nou as hy nie al besluit het om uit te tree nie, want hy is gereeld beseer. Tuilagi kon in sy toetsloopbaan nog net in 44 toetse speel sedert hy in 2011 sy internasionale debuut gemaak het. Dit sluit een toets vir die Leeus in 2013 op toer na Australië in. Herleef Sy professionele loopbaan is ook besaai met omstredenheid weg van die veld af, soos toe hy in 2011 se mislukte Engelse Wêreldbekerveldtog besluit het om van ’n skip in die water van die Auckland-hawe te spring – na bewering smoordronk. Eddie Jones, die afrigter van Engeland, het Tuilagi se loopbaan egter laat herleef. Dié jongste terugslag sal ’n bitter pil wees, aangesien Jones groot agting vir die middelveldspeler het om die teenstand se verdediging te laat bontstaan met sy kraglopies.