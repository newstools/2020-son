DEON Davids is vol vertroue dat die Suid-Afrikaanse spanne baie goed gaan vaar in die Pro14-kompetisie. Die 52-jarige boorling van Bredasdorp stap al ’n lang pad met Suid-Afrikaanse rugby – as speler en afrigter. Die voormalige losvoorspeler en slot is die Springbokke se nuwe voor­speler-afrigter. Hy het van 2016 tot 2019 die Kings in die Pro14-kompetisie afgerig. SA Rugby (Saru) het gister bevestig dat vier Suid-Afrikaanse franchises voortaan in die Noordelike Halfrond aan die Pro14-kompetisie gaan deelneem. Davids rig die Springbok-Goud-span af vir Saterdag se kragmeting met die Groen-span op Nuweland. Hy het gister in ’n aanlyn konferensie aan Son gesê: “Die Pro14 is ’n baie uitdagende kompetisie. “Jy speel jaarliks teen verskillende spelers, afrigters en spanne van lande met ander kulture. “Dit bring weekliks unieke uitdagings. “Ek dink ons spanne sal aanvanklik ’n bietjie stadig uit die blokke uit wees, maar ek dink met die ongelooflike talentpoel wat ons in ons land tot ons beskikking het, sal ons baie goed aanpas en ons goed van ons taak kwyt.” Volgens Davids sal spanne bereid moet wees om hul styl aan te pas omdat hulle verskillende omstandighede gaan ervaar­. “In terme van jou benadering en vanuit ’n tegniese en ’n strategiese oogpunt, is daar miskien sekere areas waar jy meer sal moet fokus in vergelyking met Superrugby. “Superrugby is ’n fantastiese kompetisie waar jy teen ongelooflike spanne speel. “In die Pro-14 is ook puik spanne wat unieke uitdagings en ervarings bied. Dit gaan beslis iets heel anders wees en dit gaan uiteraard baie interessant wees om te sien hoe ons spanne gaan meeding.”