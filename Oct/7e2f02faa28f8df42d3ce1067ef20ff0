HOEWEL SA Rugby eers vandag of straks môre ’n amptelike aankondiging gaan maak, is dit bra onwaarskynlik dat die Springbokke aan dié jaar se Rugby Championship gaan deelneem. Dit wil voorkom asof Sanzaar en veral Nieu-Seeland en Australië Suid-Afrika se status as huidige wêreldkampioen minag. Dis die enigste logiese gevolgtrekking wat ’n mens kan maak nadat Sanzaar die toernooi se skedule hersien het. Nieu-Seeland het verlede week gemor oor hulle volgens die ou skedule Kersfees iewers in ’n hotel in Nieu-Seeland onder kwarantyn sou moes deurbring. Dié geneul het Sanzaar toe genoop om een van die Bledisloe-toetse te vervroeg van 7 November na 31 Oktober (buite Wêreldrugby se internasionale rugbyvenster). Dit beteken dat die Springbokke en Argentinië as gevolg van hul wedstryd op 12 Desember – die laaste wedstryd van die RC – dan húl Kersfees in kwarantyn weg van hul gesin sal moet deurbring. Dis waarskynlik die laaste strooi vir SA Rugby, wat nou heel moontlik daarteen sal besluit om aan die jaarlikse toernooi deel te neem. Weens die aard van SA se harde lockdown het beroepsrugbyspelers eers twee weke gelede tot die speelveld teruggekeer. Laas week se getjommel tussen die Groen en Goud-spanne het dit sterk uitgelig dat die land se voorste spelers verroes is en nie reg is vir internasionale rugby nie. Rassie Erasmus, Saru se direkteur van rugby, het twee weke terug gesê die spelers en afrigters wíl speel, maar ook erken dat baie oorwegings in ag geneem moet word voor enige besluit om deel te neem. Die vraag van hoe mededingend Siya Kolisi (kaptein) se span onder die leiding van sy nuwe hoofafrigter, Jacques Nienaber, gaan wees, is waarskynlik ’n ander oorweging. Erasmus en kie sal nie hul status as huidige RC- en WB-kampioen sommer so in die gedrang bring nie. Dit kan straks ook tot vernederende nederlae ly as hulle nog nie op alle silinders vuur nie. Sanzaar se hersiene skedule is: 31 Oktober – Australië t Nieu-Seeland 7 November – Argentinië t SA Australië t Nieu-Seeland 14 November – Nieu-Seeland t Argentinië SA t Australië 21 November – Nieu-Seeland t SA Australië t Argentinië 28 November – Argentinië t Australië SA t Nieu-Seeland 5 Desember – Argentinië t Nieu-Seeland SA t Australië 12 Desember – SA t Argentinië.