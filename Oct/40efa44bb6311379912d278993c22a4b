ROBERTSON. – Die arme oumatjie wat verlede maand na bewering deur ’n 13-jarige klong verkrag is, vrees nou vir haar lewe. Son het berig hoe die klong haar na bewering agtervolg en toe verkrag het. Die 80-jarige ouma het eindelik die voorbarige snotneus van haar af gekry toe hy dreig om haar met ’n ysterpen te steek. Gister het die tenger ouma in trane gesê dat sy stories hoor dat die klong nie in die tjoekie is nie en in ’n bos hier woon. “Ek is nou so bang dat hy sal terugkom en my kom doodmaak,” sê sy terwyl die trane oor haar wange rol. Dan beduie sy met ’n bewende vinger in die rigting van ’n koppie waar die minderjarige verdagte glo nou bly. “Ek moes verlede week oor die saak in die hof verskyn, maar daar was toe niemand wat my kon wys waar ek moes verskyn nie.” Volgens haar het iemand by die hof gesê dat sy in kennis gestel gaan word wanneer sy weer ’n hofdatum gaan kry. Intussen bly sy agter geslote hekke en deure. “Ek is bedags alleen hier by die huis. Dit kan net gebeur dat daai klong weer kom toeslaan en my aanrand of weer verkrag,” sê sy snikkend aan Son. ’n Ondersoekbeampte in die saak het vroeër aan Son gesê dat die seun wat van verkragting aangekla word, in ’n hospitaal in Kaapstad behandel is. Son verneem dat die mense wat hom so lelik aangerand het, nou weer op sy spoor is. ’n Vriendin van die ouma sê hulle hou elke dag dop dat die klong nie sy voete hier kom sit nie. “Ons kyk nou baie mooi na haar en sy kan maar kalm wees,” sê die vriendin vol vertroue.