KRIEKET in die Wes-Kaap is ’n administrateur armer nadat die Paarliet Nathan Cupido Saterdag in die ouderdom van 61 gesterf het. Die Cape Cobras het dié tragiese nuus bevestig in ’n mediaverklaring, wat deur Krieket Suid-Afrika (KSA) uitgereik is. Cupido was die afgelope agt jaar ’n Wes-Kaapse krieketraadslid. Die onderwyser was ook die afgelope nege jaar ’n lid van die lederaad van Krieket Boland en ’n direkteur in Krieket Boland se raad. Ten tyde van sy heengaan was hy ook voorsitter van die krieketkomitee. Angelo Carolissen, voorsitter van die Wes-Kaapse krieketraad, sê Cupido was “ ’n man wat meer as ’n vriend was; hy was soos ’n broer. “Hy was altyd kalm in die raadsaal en het altyd ’n manier gesien om probleme op te los. Ons het ’n toegewyde administrateur verloor. Dit is ’n groot verlies vir die Boland en Wes-Kaapse krieket. Carolissen voeg by: “Namens die raad, die Cape Cobras-groep en administratiewe personeel, bied ons die Cupido-familie ons innige meegevoel in hierdie tyd van hartseer.” Albertus Kennedy, waarnemende uitvoerende hoof van Wes-Kaapse Krieket, het gesê: “Nathan het op sy rustige manier met oplossings vir moeilike kwessies vorendag gekom en ’n groot bydrae gelewer in die direksie van Wes-Kaapse Krieket. “Hy was ’n tipiese lojale bestuurder van die ou skool met vaste beginsels wat die spel eerste gestel het. “Dié sagmoedige reus sal beslis gemis word.” James Fortuin, uitvoerende hoof van Krieket Boland, sê op sy beurt: “Nathan was ’n man met ’n sagte hart en ’n passie vir sport, krieket en die gemeenskap. Hy het kalmte en ’n menslike sy getoon tydens soms heftige gesprekke in die raadsaal. Begrafnisreëlings “Hy was ’n opvoeder en mentor wat altyd die goeie in ander mense raakgesien het en uit sy pad gegaan het om die ‘ander siening’ te akkommodeer en te verstaan. Ek sal sekerlik sy raad as direkteur en sy voorbeeld as mens mis. Cupido se begrafnisreëlings moet nog aangekondig word.