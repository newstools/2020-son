NOG vyf stasies tussen Vishoek en Kaapstad is van gister af vir Kaapstad se suidelike voorstede oopgemaak. Die eerste treine sedert die lockdown het op 1 Julie begin ry toe treinritte vanaf die Retreat-stasie na Kaapstad en terug heringestel is. Van gister af kon pendelaars stasies by Steenberg, Harfield Road, Wittebome, Rosebank en Nuweland ook weer gebruik. Op Saterdae is die enigste treindienste wat in bedryf is, tussen Retreat en Kaapstad. Weens Covid-19 is daar tans geen treindienste op Sondae beskikbaar nie. Daar is ook nog nie ’n shuttle-diens wat na Vishoek loop nie. Treine op die noordelike lyn tussen Bellville en Kaapstad loop nog nie, maar werk is tans by die Bellville-stasie aan die gang om dit gereed te kry. Raymond Maseko, waarnemende streeksbestuurder van Metrorail, sê geen gevalle van Covid-19 is tans op die treine aangemeld nie. “Ons vra pendelaars om steeds by die regulasies te hou en niemand mag sonder maskers op die treine kom nie.” Alle treine word steeds gesanitise ná ritte.