’N GROEP ouers vra vir die sluiting van ’n onafhanklike skool nadat hulle onder meer uitgevind het dat hul kinders deur studente onderrig word. Die ouers beweer die skoolhoof is ’n con artist en wil ander ouers waarsku daarteen om hul kinders in die skool te plaas. Jonnery Ayford, ’n ouer­ wie se kind by die Divine­ Heritage Christian College is, sê die skool eis dat ouers wat hul kinders uit die skool gehaal het die res van die skoolgeld vir die jaar betaal. Die besorgde ouers het Woensdagoggend voor die skool se nuwe perseel in Observatory ’n picket gehou om aandag te vestig op die dinge wat by die skool verkeerd geloop het. Volgens die skool se webwerf is die skool ’n liefdevolle Christelike omgewing met toegewyde en medelydende personeel, waar elke leerder as uniek waardeer word. Verder bied die skool ook verskeie sport- en buitemuurse aktiwiteite en ’n geïndividualiseerde kurrikulum. Maar Ayford sê baie dinge het by die skool verkeerd geloop. Die ontevrede ouers wou met die hoof, Dorothy Tambara, vergader om hul griewe te bespreek, maar daar het niks van hierdie planne gekom nie. “Ons het gedink ons kinders is op die regte pad, maar dit was nie die geval nie,” sê sy. Ayford sê hulle het deur hul kinders uitgevind dat student-onderwysers vir hulle klasgee en ook dat die hoof buitelandse burgers aangestel het wat nie die nodige permitte het nie. “Ons was bekommerd toe ons dit uitvind en het navraag gedoen by die hoof, maar ons kry nie antwoorde nie,” sê sy. Ayford sê hulle praat uit omdat dit oor hul kinders en alle kinders se toekoms gaan. Cecil Skweyiya, woordvoerder vir die besorgde ouers, sê hulle het hul eie komitee gestig, maar die hoof wil dit nie erken nie. Demokraties “Ons wou weet van die ouerkomitee, maar die hoof, Dorothy­ Tambara, het aan ons gesê sy het klaar een. “Ons het nie saamgestem nie en gesê dit is verkeerd en dat ons een moet elect. “Ons het gesê dit moet demokraties wees. Ons het toe ons eie elect en begin. “Ons het uitgevind dat die gebied waar die skool is nie bevorderlik is vir leerders nie omdat dit in ’n nywerheidsgebied is,” sê Skweyiya. Hulle het gedurende ’n picket by die skool se ou perseel gesien daar is ’n lykhuis en daar word portable toilette skoongemaak. Tambara het telefonies en per WhatsApp aan Son dit baie duidelik gestel dat sy op advies van haar prokureurs geen kommentaar sal lewer nie. Bronagh Hammond, woordvoerder van die Wes-Kaapse departement van onderwys (WKOD), sê die skool is ’n onafhanklike skool en daarom is die WKOD se monitering en toesig beperk. “Die WKOD is bewus van sommige van die bewerings wat geopper is. “Ons het vroeër ’n brief ontvang waarin sommige van die bekommernisse uiteengesit­ is en ons het dit ondersoek. “Die skool is as ’n onafhanklike skool by die WKOD geregistreer, maar hulle ontvang nie leermateriaal van die WKOD nie. Slegs openbare skole ontvang sulke materiaal. “Wat die student-onderwysers betref, is ons meegedeel dat hulle nie voltydse onderwysers is nie, maar assistente.”