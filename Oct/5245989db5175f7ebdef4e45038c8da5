SAKE wat weens swak polisiewerk van die hofrol geskrap is, kan luidens ’n verslag van die Court Watching Brief (CWB) weer opgeneem word. Albert Fritz, Wes-Kaapse minister van gemeenskapsveiligheid, het gister oor die verslag gepraat. Dis vanjaar in die tydperk van 1 Julie tot 30 September opgestel. Die CWB-eenheid fokus op sake wat van die rol geskrap word omdat die polisie swak werk gedoen het. Dit fokus veral op sake van gesinsgeweld, geslagsgeweld en die moord op vroue. In die verslag is ook verwys na dissiplinêre stappe wat teen die polisie gedoen moet word. Die CWB-eenheid beoog om die rol oor te neem van die departement van veiligheid, wat ’n ogie oor die polisiediens moet hou. Moeilik Die eenheid sal howe besoek en die optrede van die polisie en hul doeltreffendheid deurgaans monitor. Fritz het die beamptes van die CWB geloof vir hul poging om oor die polisie toesig te hou. “In die tydperk onder review was dit weens Covid-19 vir die eenheid moeilik om na die howe te gaan, maar hulle het steeds hul werk gedoen.” In dié tydperk is 92 sake weens swak polisiewerk van die hofrol geskrap. “Van die 92 was 52 gevalle waarin die dockets nie aan die hof gegee is nie en 40 sake was nog nie klaar ondersoek nie.” Volgens Fritz het 66 van die sake wat geskrap is, verband gehou met gesins- en geslagsgeweld. Fritz het ook gesê sy departement het aan die provinsiale kommissaris geskryf sodat iemand kan sê hoekom die sake van die rol geskrap is.