KOEBAAI, Claudia... en hallo, Melanie! Die aktrise Ann Juries-May (29), wat twee jaar die rol van Claudia Cupido in die gewilde telenovela Arendsvlei vertolk het, het laas week haar laaste episode geskiet. Maar ons gaan nog sommer baie van dié briljante aktrise hoor en sien. Ann vertel sy het die goeie eienskappe van Claudia aangeneem en só ook in haar persoonlike lewe gegroei. “Claudia was die glue in haar familie wat almal bymekaar gehou het. Ek het Claudia se gesindheid in my lewe toegepas. Sy doen altyd dit wat reg en goed is. “Sy is iemand wat altyd die waarheid praat, ’n plan het en dinge vir haar laat gebeur. “Dis hoe ek my angstigheid oorkom het. Ek’s nou nie meer bang om die waarheid te praat en my mening te lug nie.” Ann het ook onlangs ’n toneelstuk, Close Call, geskryf met gender­geweld as die oorkoepelende tema. “Saans lê ek in my bed en dan vrees ek oor geweld teen vroue in ons land. “En een aand toe besluit ek om iets aan die vrees te doen en my gevoelens neer te pen. Vroue moet so baie goed deurmaak en om elke dag veilig by jou huis of werk te kom sonder om verkrag, beroof of doodgemaak word, is ’n blessing. “In die toneelstuk speel ek ’n onderwyseres wat onregmatig afgedank is. Sy kom laat by die werk weens die treine en word boonop deur ’n leerder geteister. Hierdie storie is vir my baie belangrik.” Ons kan ook Ann se stem hoor as Ipek in die Turkse drama Deur Dik en Dun. Verder vertel Ann opgewonde dat sy in Skemerdans, Amy Jephta en Ephraim Gordon se reeks van 14 episodes, gaan speel. Dit word tans in Kaapstad geskiet en gaan in 2021 op Showmax verskyn. Sy wil egter nie te veel verklap oor haar nuwe rol nie. “Ek speel Melanie. Sy is ’n vrou vol vuur. Mense gaan haar like.” Ann is ook op die direksie van die organisasie Bold Moves­. Sy sê dat hulle jong akteurs en sangers oplei en mentor om hulle vir hul loopbaan voor te berei. Sy nooi dus aspirant­akteurs om met Bold Moves in kontak te kom. Stuur ’n e-pos aan annjuries­@gmail.com.