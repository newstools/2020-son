WELKOM by Durban­ville Memorial Park, waar high-flyers, polisielede en lawyers in die afterlife ontmoet. Dié rusplek sowat 6,5 km buitekant Durbanville het sy hekke reeds in 2014 oopgemaak. Sedertdien het dit die plek van ewige rus vir verskeie berugte mense geword. Hampshire Brown, wat in Februarie 2018 in Eerste­rivier voor sy kuierplek, Wendy’s Pub, doodgeskiet is, is een van die permanente inwoners van dié gedenkpark. Brown is voor sy dood met die 28’s-bende verbind. Brown se seun Corné Brown (22) is op 13 Februarie dood. Hy is op 1 Februarie op ’n musiekfees op die Prince Alfred Hamlet sportterrein in Ceres geskiet. Hy lê langs sy pa op die Browns se familieplot. Nóg ’n inwoner van die spoggerige rusplek is Russel Jacobs. Jacobs was bekend as ’n vermeende dikding in die smokkel van perlemoen in Gansbaai. Hy is in Januarie 2017 in Blue Downs geskiet en later dood. Jacobs, van Belhar, het glo ook bande met die 28’s gehad. Rashied Staggie is een van die nuwe toevoegings by die larney memorial park. Staggie, stigterslid en leier van die uiters berugte Hard Livings-bende­,­­ is in Desember voor sy huis in Soutrivier doodgeskiet. Vernon Jantjies, ’n criminal lawyer, en lt.kol. Charl Kinnear, topspeurder van die eenheid teen bendegeweld, rus ook hier. Afgemaai Jantjies is in November doodgeskiet. Hy was op die betrokke Sondagaand besig om van sy linnewinkel in Lentegeur na sy kar te stap toe hy geskiet is. Kinnear is op 18 September voor sy huis afgemaai. Hy het op 3 Oktober ’n staatsbegrafnis by die Durbanville Memorial Park gehad. Calgro M3, die ontwikkelingsmaatskappy wat die begraafplaas besit, sê Durbanville Memorial Park is oop vir enige iemand. “Mense wat ’n veilige, rustige en privaat begraafplaas bo ’n onveilige, oorvol openbare begraafplaas verkies, is welkom,” sê Ashika Veera­samy, hoof van die groep se bemarkingspan. Die groep het ook drie gedenkparke in Gauteng. Die park bied ’n 24 uur- sekerheidsdiens en armed response. Dis ook met ’n 2,4 m hoë muur omring. “Ons het pakkette wat verskillende mense se sakke sal pas,” sê Veerasamy. Die goedkoopste opsie, ’n enkel graf met ’n grafsteen en gras, beloop sowat R16 000. ’n Familie-estate (twee dubbelplotte) kos sowat R92 000. 