DAAR heers 'n gespanne atmosfeer in Senekal waar lede van die EFF bymekaar gekom het "om staatseiendom te beskerm". Die boeregemeenskap het ook in hul hordes opgeruk ter ondersteuning van die familie van Brendin Horner (22), die jong plaasbestuurder wat in Paul Roux vermoor is. Sy moordbeskuldigdes Sekwetjie Isaiah Mahlamba (32) en Sekola Piet Matlaletsa (44) het Vrydag in die Senekal-landdroshof verskyn. Julius Malema, EFF-leier, het vandeesweek gesê hulle is nie in Senekal om Brendin Horner (22) se moordbeskuldigdes te beskerm nie, maar om wit arrogansie en kriminaliteit te konfronteer. Malema het gesê hulle is in Senekal om staatseiendom te beskerm. Dit nadat boere verlede week die Senekal-landdroshof bestorm het. 'n Polisievoertuig is ook omgedop en aan die brand gesteek. 'n Sterk polisieteenwoordigheid was op die dorp om sake dop te hou. Bheki Cele, die minister van polisie, en Ayanda Dlodlo, minister van staatsveiligheid, is ook in Senekal vir die hofsaak.   