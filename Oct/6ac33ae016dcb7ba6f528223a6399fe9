ROD Kafer het in Augustus ’n beroep op Dave Rennie gedoen om ’n span te kies wat net uit spelers jonger as 24 jaar bestaan sodat die Wallabies in die beste posisie vir die Wêreldbeker-toernooie in 2023 en 2027 kan wees. Kafer is ’n voormalige Aussie-senter en Rennie die afrigter van die Wallabies. Veteraan Rennie se eerste aankondiging van die groep weerspieël die wil om in die jeug te belê. Die 44-tal bevat 16 toetsgroentjies en 10 ander met minder as 10 toetse agter hul naam. Die afrigter, wat met die Chiefs twee keer die Superrugby-kroon losgeslaan het, het egter sy eerste hand gespeel deur die staatmaker Michael Hooper, ’n veteraan van 99 toetse, weer as sy kaptein aan te stel, ondanks die opgang van die oopkantflanke Liam Wright en Fraser McReight. ’n Mens sal nog moet sien of hy op losskakel vir Noah Lolesio bo die ervare James O’Connor en die voormalige Stormer Matt To’omua verkies, en op heelagter vir Tom Banks bo Dane Haylett-Petty. Maar To’omua, wat in 2013 as 23-jarige sy debuut teen die All Blacks gemaak het, het gesê dit sou oneerbiedig teenoor die Bledisloe Cup wees om net jongelinge te kies. “Daardie eerste toets was nogal ’n stresvolle week, onthou ek, en in daardie sin is dit beslis ’n stap vorentoe,” het To’omua Dinsdag luidens rugby.com.au aan verslag­gewers gesê. Debutante “Maar een ding wat die jong ouens hier het, is baie selfvertroue. Baie van hulle kom uit ’n wenspan, veral die Brumbies. Iemand soos Noah (Lolesio) is ’n goeie voorbeeld (van ’n ou) wat pas ’n kompetisie gewen het, en hy het goeie ervaring gekry. “Ek dink nie iemand sal ’n Bledisloe-span minag en ’n span vol debutante kies nie, maar ons moet spelers ontwikkel en ’n groep vir die toekoms ontwikkel. Ek is seker daar sal ’n balans wees. Dit sal ’n mengsel wees.” Die Aussies pak die All Blacks Sondag in Wellington.