DIE Wes-Kaapse gesondheidsowerhede het weer by gemeenskappe gepleit om paramedici te beskerm nadat 'n ambulanspersoneellede Maandag in Khayelitsha aangeval is. Twee paramedici was op pad om pasiënte by die Khayelitsha Community Health Clinic op te laai toe drie mans hulle langs Mew Way afgetrek het. Hulle is toe met 'n geweer aangehou. Die aanvallers het hulle beursies en selfone geëis. Een van die paramedici het by die aanvallers gepleit om die kontant te vat en sy beursie en ID te los. "Een van die verdagtes het die manlike beampte in die gesig geslaan en sy beursie in die pad gegooi en daarna van die toneel gevlug," het Deanna Bessick, woordvoerder van Metro EMS, gesê. Die gebied waar die aanval plaasgevind het, is tydelik as rooi sone verklaar. Dit beteken dat reddingswerkers deur die polisie begelei moet word wanneer hulle daarheen uitgeroep word. In 2019 het die provinsiale departement van gesondheid 30 aanvalle op ambulanspersoneellede in die provinsie aangeteken. Meer as 46 voorvalle is reeds sedert die begin van die jaar aangemeld. 