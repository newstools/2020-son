DIE Suid-Afrikaanse Sokkervereniging (Safa) beplan geen nuwe kompetisies wanneer die sport op amateurvlak hervat nie. Terwyl die nasionale beheerliggaam sy filiale die groen lig gegee het om na die speelveld terug te keer, is dit geensins ’n free-for-all nie. Danny Jordaan, president van Safa (nasionaal), het ’n waarskuwing aan die sokkergemeenskap van die Wes-Kaap gerig om nie oorhaastig te wees om wedstryde te reël nie. Jordaan was die afgelope naweek in die Wes-Kaap. Hy het onder meer Saterdag Safa Overberg se beker­uitdeling in Caledon bygewoon. “Kyk wat gebeur in Europa. Met die begin van die winter het hul getal positiewe gevalle van Covid-19 drasties toegeneem. “Dít is waarom daar met groot versigtigheid vorentoe beweeg moet word. “Dit maak enige beplanning baie moeilik, so planne vir nuwe kompetisies is nie ter sprake nie,” het die land se sokkerbaas aan Son verduidelik. “ ’n Mens kan nie bekostig om nou weens oorgretigheid die vordering te verloor wat tot dusver te midde van die Covid-19-pandemie gemaak is nie,” het Jordaan bygevoeg. “Die land kan nie bekostig om terug te keer na strenger Covid-19-maatreëls nie. “Lewens bly kosbaarder as enige sokkerwedstryd. “Natuurlik is ons trots daarop dat ’n organisasie soos Safa Overberg onder moeilike toestande daarin kon slaag om ’n bekeruitdeling te hou. “Dit gee jou ’n idee van die harde werk wat in die streek gedoen is,” het Jordaan gesê. “Die groot probleem met sokker op amateurvlak is eenvoudig: Daar is talle gevalle waar sportterreine glad nie enige omheining het nie. “Dit maak dit baie moeilik om Covid-19-protokolle toe te pas,” het Jordaan beklemtoon. Die sokkerbaas het die sokkergemeenskap aangemoedig om by die protokolle te hou. Hy het hulle ook aangepor om steeds te oefen, maar voorgestel dat hulle vir eers glad nie enige wedstryde reël nie. Jordaan het gesê die rede dat daar met die play-offs voortgegaan word, is dat dit in ’n Covid-19-beheerde bubble sal plaasvind.