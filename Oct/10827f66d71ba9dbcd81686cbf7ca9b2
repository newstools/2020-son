OP ’N reënerige aand in Sydney het dit behoorlik drieë gereën toe Nieu-Seeland as die Bledisloe Cup-kampioen gekroon is. Die All Blacks was met 43-5 baas nadat hulle met die rustyd reeds met 26-0 voor was.Dit was die grootse loesing tot nog toe in die geskiedenis  in toetse tussen die All Blacks en die Wallabies. Die laaste keer dat Australië die Bledisloe Cup kon wen was 18  jaar gelede. Die All Blacks het ses drieë teenoor die een van die Wallabies aangeteken en het die game heeltemal oorheers. Ian Foster (afrigter) se span was klinies in sy akkuraatheid en uitvoering. Die Kiwis het die Aussies heeltemal van hul voete af gespeel. Daarteenoor kon die Wallabies net nie hul hande op die bal kry nie. Die tye toe hulle wel in besit gestel is, het Michael Hooper (kaptein) en sy manne hul balbesit nie goed benut nie. Hulle was takties nie opgewasse nie. Hulle het heeltemal te veel hanteerfoute gemaak en goeie balbesit onnodig weggeskop. Na slegs drie minute se spel was die Wallabies se regtervleuel Filipo Daugunu met ’n geel kaart van die veld gestuur nadat hy sy eweknie Caleb Clarke in die lug geduik het. Sam Cane (kaptein) se span het die situasie uitgebuit en onmiddellik hierna gaan score toe die groot loskopstut, Karl Tu’inukuafe, oorgestorm het vir sy span se eerste drie. Al het die manne in swart hul regtervleuel Jordie Barrett ook met ’n geel kaart vir gevaarlike spel verloor, het hulle steeds die druk meedoënloos toegepas. Dit het gelei tot twee ’n skitter drieë van hul losskakel, Richie Mo’unga en nog een van ’n dryfmaalbeweging deur die haker, Dane Coles. Noah Lolesio, die 20-jarige losskakel, wat sy debuut vir die Wallabies gemaak het, het die tweede helfte perfek begin toe hy sy eerste toetsdrie net na die afskop gaan druk het. Lolesio se drie het gekom na puik werk deur die 20-jarige buitesenter, Jordan Petaia. Dit was die Wallabies se enigste punte van die game. Die plaasvervanger,Rieko Ioane, en die regtervleuel, Barrett het Nieu-Seeland se laaste twee vyfpunters aangeteken. Dié twee spanne pak mekaar weer volgende week in ’n Drienasies-kragmeting in die Suncorp-stadion in Brisbane. Australië – drieë: Noah Lolesio Nieu-Seeland – drieë: Karl Tu’inukuafe, Richie Mo’unga (5), Rieko Ioane, Jordie Barrett; doelskoppe: Mo’unga, strafdoel: Mo’unga