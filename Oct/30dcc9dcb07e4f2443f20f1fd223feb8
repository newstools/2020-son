CARLO Ancelotti, manager van Everton, kryt Lucas Digne se rooi kaart in Sondag se nederlaag van 0-2 teen Southampton uit as ’n “grap”. Dis waarom die Italianer aandui dat hy teen dié beslissing appèl gaan aanteken, berig AP. Om sout in die Toffees se wonde te smeer, het die Saints Ancelotti en sy troepe in die St. Mary’s Stadium ’n eerste knou van die seisoen gegee. Die skeidsregter, Kevin Friend, het Digne ’n straight rooi kaart gewys nadat hy op Kyle Walker-Peters se enkel getrap het. Ancelotti het gal gebraak oor die ref se “onregverdige” beslissing om die Fransman te pos. Hy kla: “Die rooi kaart is ’n grap. Dit was nie opsetlik nie en vir seker nie gewelddadig nie. “Dalk is dit ’n geel kaart werd. Dalk het al die gesprekke dié week (laas week) oor (Jordan) Pickford en Richarlison, die skeidsregter se beslissings beïnvloed. “Indien wel, is dit onregverdig. Ons gaan beslis daarteen appelleer. Ek het aan die spelers gesê die winter is om die draai, so ons sal moet reageer.” Everton was laas week aan die regte kant van die ref se beslissing in sy draw (2-2) teen Liverpool in hul Merseyside derby. Dis toe die ref Pickford se tackle op Virgil van Dijk nie gestraf het nie. Van Dijk is sodanig beseer dat hy die res van die seisoen kan misloop. Ancelotti verkies egter om sy fokus op ’n tackle van Van Dijk op James Rodríguez te skuif, pleks daarvan om Pickford s’n te highlight. Ancelotti, wat nou as ’n klakous beskou word, voel asof die hele wêreld teen hulle is. Eintlik is dit eerder ’n geval daarvan dat South­ampton hulle teen alle verwagtinge in oorheers en hul skoon rekord bederf het.