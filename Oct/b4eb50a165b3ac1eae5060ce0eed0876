SUID-AFRIKA se Superrugby Unlocked-toernooi het gister die goeie nuus gehoor dat die Lions die groen lig gekry het om Vrydag op Ellispark in ’n Superrugby Unlocked-kragmeting teen Griekwas te staan te kom. SA Rugby (Saru) het ná oorlegpleging met die Nasionale Instituut vir Oordraagbare Siektes (Nios) gister in ’n verklaring bevestig die wedstryd kan voortgaan. Laas week se game tussen die Lions en die Cheetahs het weens Covid-19-protokolle nie plaasgevind nie. Die Stormers het die vorige week teen die Lions gespeel. Omdat van die Lions-spelers positief getoets is vir die virus, kon die Springbok-loskopstut Steven Kitshoff en die Bok-haker Scarra Ntubeni nie oorweeg word vir die kragmeting met die Pumas in die Mbombela-stadion in Nelspruit nie. Dié twee het in die game teen die Lions vir langer as drie sekondes in kontak gekom met ’n speler wat positief getoets is vir die corona-virus. ’n Ingeligte bron het aan Son gesê as ’n speler ná ’n wedstryd positief getoets word, word ’n video van die game deeglik ontleed. “Enige speler wat langer as drie sekondes in onmiddellike kontak met daardie speler was, word dan onder kwarantyn geplaas. “Wanneer ’n mens na die video kyk, sal jy maklik kan uitwerk wie die speler van die Lions­ is wat positief getoets is,” het die bron gesê. Al is Kitshoff en Ntubeni albei negatief getoets, is die voorrymanne nie toegelaat om teen die Pumas te speel nie. Hulle is laas week vir 10 dae onder kwarantyn geplaas. Volgens John Dobson, afrigter van die Stormers, sal Kitshoff en Ntubeni eers vanaf Woensdag kan begin oefen. Die Stormers kom Saterdag op Loftus Versfeld in Pretoria teen die Bulls te staan. Met dié dat die Springbok-haker Bongi Mbonambi in die beginspan is, behoort Ntubeni van die bank af aangewend te word. Volgens Dobson gaan Kitshoff die Kapenaars in die af­wesigheid van Siya Kolisi (dyspierbesering) aanvoer. Die Stormers-span word Donderdag bekend gemaak.