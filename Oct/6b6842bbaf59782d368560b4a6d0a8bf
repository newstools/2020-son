DIE voormalige polisiekommissaris van KwaZulu-Natal, Mmamonnye Ngobeni, is in die Durbanse landdroshof borgtog van R20 000 toegestaan. Ngobeni, wat intussen afgetree het, staan tereg op klagte van bedrog wat verband hou met 'n R47 miljoen tender vir tydelike polisieverblyf tydens die 2010 Sokkerwêreldbeker. Die ander beskuldigdes in die saak is die Durbanse sakeman Thosan Panday, kol. Navin Madhoe en Ashwin Narainpershad. Narainpershad wat Maandag saam met Ngobeni veskyn het, is borgtog van R10 000 toegestaan. Luidens die klagstaat het Panday in 2010 vir Ngobeni se man se verjaarspartytjie betaal. Talita Louw, staatsadvokaat, het Maandag gesê Ngobeni het na bewering R26 000 vir die verjaarsdagpartytjie ontvang. Louw verduidelik ook dat Ngobeni aangekla vir regsverydeling aangekla is omdat sy ondersoekers beveel het om hul ondersoek na tenderbedrog stop te sit. Die beskuldigdes verskyn op 11 November weer in die hof. - TimesLive