EEN man is doodgeskiet en nog twee gewond in ’n skietery Maandagaand in Ravensmead. Dis onduidelik wat die motief vir die skietery is, want inwoners meen dit was nie bendeverwant nie. Die skietery het net ná 20:00 by die woonstelle in Northway-weg plaasgevind. Inwoners wou nie praat oor wat gebeur het nie. Jeffrey Oliphant, ’n gemeenskapsleier van Ravens­mead, sê die leiers van die Uitsig, Ravensmead & Cravenby Economic Development Forum gaan nie betrokke raak by openbare gesprekke oor bendegeweld wat groot pyn vir families en plaaslike gemeenskappe bring nie. “Ons sal agter geslote deure met rolspelers werk om ’n einde te bring aan die geweld wat die jeug van die gemeenskap raak. “Ons doen ’n beroep op vrede in die gemeenskap.” Volgens ’n polisiewoordvoerder, kapt. FC van Wyk, het die voorval omstreeks 20:15 by Dorothy Court plaasgevind. Van Wyk sê ’n 41-jarige man is doodgeskiet en nog twee mans is gewond. Die saak word ondersoek. “Die motief vir die skietery is onbekend en niemand is nog gearresteer nie.” Enigeen met inligting oor die voorval word gevra­ om Ravens­mead se polisiestasie by 021 933 9000 of Crime Stop by 08600 10111 te bel. Johannes Bastian, voorsitter van die gemeenskapspolisiëringsforum, sê daar word Saterdag om 15:00 ’n biduur voor Club Oscars gehou. “Dis die jong kinders wat dié dinge doen en ouers moet dit nie toelaat nie. Beter “Die CPF maak nog planne en dit sal later bekend gemaak word. “Ons het darem meer polisie en voertuie by die Ravensmead-polisiestasie en glo dinge sal beter gaan.”