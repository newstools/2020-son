’N STAATMAKER-STUT van die Somerset Rugbyraad (SRB) het sy laaste asem uitgeblaas. Die medelye het dié naweek op Facebook vir James “Jumbo” Bunding ingestroom met talle oud-spanmaats, opponente en ondersteuners wat simpatiek was. Sedick Crombie het namens die Saru Sacos Legends op Facebook geskryf: “Ons wil graag ons medelye en simpatie uitspreek teenoor die familie, vriende en kollegas met die heengaan van Jumbo Bunding. “Hy was ’n staatmaker-stut van die Somerset Rugbyraad. Ons vra die Almagtige om berusting te bring in die harte van almal wat Jumbo geken het. Mag sy siel in vrede rus.” ’n Facebook-blad gewy aan die Somerset Rugbyraad het die nuus bekend gemaak: “Daar word met hartseer verneem van die heengaan van James (Jumbo) Bunding, Thistles RVK en SRB-legende. Ons diepste simpatie met die familie, vriende en die rugbygemeenskap. Rus in vrede.” Oom Jumbo se seun, Raymond, het gister met Son gesels: “James Martin Bunding, beter bekend as Jumbo, is gebore op 13 Januarie 1947 in Somerset-Wes. Uitgeblink “Hy het skoolgegaan by Danie Ackermann en was van jongs af mal oor rugby. “Hy het hom ná skool by die Thistles Rugbyklub aangesluit waar hy as stut uitgeblink het. Volgens Raymond het sy pa die Somerset-raad en ook Tygerberg-rugby verteenwoordig. Oom Jumbo was ook Thistles se kaptein. Raymond sê sy pa was ’n saggeaarde grapjas. “Hy was ’n baie goeie en vriendelike man. “Hy het dit altyd onder sy spanmaats en die voorsitter Nico Jansen se aandag gebring dat hy ál sy spanmaats gaan begrawe. Hy het altyd huldeblyke by sy spanmaats se begrafnisse gelewer.” Raymond sê die bekende Noble-broers, Kalile Arnold en Irvin October was van sy pa se spanmaats.