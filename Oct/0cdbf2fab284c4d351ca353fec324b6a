ASHTON. – ’n Tienerseun het sy lewe Vrydag hier in ’n plaasdam verloor. Volgens die Ashton-polisie het die 18-jarige Danovan Swarts en sy vriende besluit om op daai warm dag lafenis in die dam te gaan soek toe die noodlot toeslaan. Volgens ooggetuies was die groep nie te lank in die water toe Danovan in die moeilikheid beland het nie. Danovan het onder die water verdwyn, en dan weer by tye na bo gekom. Hy het om hulp geskree en een vriend het in sy rigting geswem. Red Hierdie vriend kon egter nie daarin slaag om Danovan te red nie en hy het onder die water verdwyn. Volgens die inwoners is die dam baie diep. Die dam het ook al in die verlede die lewe van kinders en grootmense geëis. Op Facebook het mense van die dorp hul medelyde betoon. “Jy gaan vreeslik gemis word,” lui een van die talle boodskappe.