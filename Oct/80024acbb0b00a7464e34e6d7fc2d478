'N NUWE en jeugdige Bafana Bafana moes Donderdag met 'n 1-1 draw teen Namibië in die Royal Bafokeng-stadion in Rustenberg tevrede wees. Dit was die tuisspan se foreign connection, Luther Singh, wat eerste bloed vir Bafana in die eerste helfte geruik het. Namibië het nie slap gaan lê nie en het teruggeslaan met ‘n gelykmaker in die tweede helfte deur Absalom Limbondi. Bafana Bafana se coach, Molefi Ntseki, was beslis nie bang om te waag met sy jong talent nie. Ntseki het debuutwedstryde gegee aan spelers soos Thabo Nodada, Thibang Phete en Siyethemba Sithebe teen hul buurspan van die Suidelike halfrond. Nodada se Cape Town City-spanmaat Abbubaker Mobara is ook op die nippetjie op right-back in plek van Kaizer Chiefs se Reeve Frosler ingespan. Singh, wat vir FC Paços de Ferreira in Portugal speel, het ná 18 minute speeltyd klinies afgerond ná Kermit Erasmus se netjies through pass. Singh moes sy en Suid-Afrika se voorsprong verdubbel het voor rustyd, maar hy het misluk om goeie kontak te maak met die bal ná goeie werk deur Nodada. Kort hierna het Peter Shalulile ook lelik drooggemaak toe hy sy poging van regvoor die doelhok oor die dwarspaal gestuur het. Suid-Afrika se verspeelde kanse in die eerste helfte het beslis by hulle kom spook. Dis toe Limbondi, net voor die uurmerk, sake gelykop gemaak het vir die Brave Warriors. Albei spanne was begeesterd om die wedstryd te wen, maar kon nie mekaar se verdediging penetreer nie en moes tevrede wees om die louere te deel. Ntseki-hulle pak Zambië Sondag in nog ‘n friendly op dieselfde tuisveld. 