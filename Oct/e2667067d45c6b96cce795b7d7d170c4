SUID-AFRIKA se Superrugby Unlocked-toernooi het goeie nuus ontvang nadat die Lions die groen lig gekry het om Vrydag in ’n Superrugby Unlocked-kragmeting met Griekwas op Ellispark te staan te kom. SA Rugby (Saru) het na oorlegpleging met die Nasionale Instituut vir Oordraagbare Siektes (NICD) in ’n verklaring bevestig dat die wedstryd voort kan gaan. Dit volg nadat laas week se game tussen die Lions en Cheetahs weens Covid-19-protokolle nie plaasgevind het nie. Die Stormers het die vorige week teen die Lions gespeel. En omdat van die Lions-spelers positief vir die virus getoets het, kon die Springbok-loskopstut, Steven Kitshoff, en die Bok-haker, Scarra Ntubeni, nie vir die kragmeting met die Pumas in die Mbombela-stadion in Nelspruit oorweeg word nie. Dié twee het in die game teen die Lions vir meer as drie sekondes in kontak met ’n speler gekom wat positief vir die coronavirus getoets het. ’n Ingeligte bron het aan Son gesê wanneer ’n speler positief na ’n wedstryd toets, word daar ’n deeglike analise van die video van die game gemaak. “Enige speler wat meer as drie sekondes in onmiddellike kontak met daardie speler was, word dan in kwarantyn geplaas. Wanneer na die video gekyk word, sal jy makllik kan uitwerk wie die speler van die Lions is wat positief getoets het ,” het die bron gesê. Dit is wat met Kitshoff en Ntubeni gebeur het. Al het hulle negatief getoets, is die twee voorrymanne nie toegelaat om teen die Pumas te speel nie. Hulle is sedert laas week vir 10 dae in kwarantyn geplaas. Volgens John Dobson, afrigter van die Stormers, sal Kitshoff en Ntubeni eers van Woensdag kan begin oefen. Die Stormers kom Saterdag teen die Bulls op Loftus Versfeld in Pretoria te staan.  Met die Bok-haker Bongi Mbonambi in die beginspan, behoort Ntubeni van die bank aangewend te word.  Volgens Dobson gaan Kitshoff die Kapenaars in die afwesigheid van die Siya Kolisi (dyspierbesering) aanvoer. Die Stormer-span word Donderdag bekend gemaak.