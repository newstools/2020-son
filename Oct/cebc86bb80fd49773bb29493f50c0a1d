DIE Jake White-era van die Bulls het so amper op 'n suur noot in Superrugby Unlocked afgeskop. Dit nadat die Bulls twee keer op Loftus Versfeld in Pretoria moes terugveg om 'n begeesterde Griekwas met 30-23 te klop. Daar is verwag dat die Bulls gemaklik met die besoekers sou klaarspeel. Veral met 'n afrigter soos White wat ken van wenrugby speel. Vir 'n lang tydperk het dit egter gelyk asof die Bulls weer 'n vals herlewing gaan ervaar. Veral met die grootskaalse veranderinge wat White by die span teweeggebring het. Die Bulls het kort voor die rustyd begin momentum kry nadat hulle aanvanklik met 10-0 agter geloop het. Morné Steyn het met 'n suksesvolle strafdoel die Bulls se eerste punte op die telbord gesit en kort voor rustyd het Ruan Nortje die tuisspan se eerste drie gaan druk. Steyn se doelskop het sake op 10-elk gelyk gemaak toe die spanne in die tonnel afdrag vir rustyd. Griekwas het voor die Bulls se terugveg met al die momentum gespog en sal hulself skop vir nie meer punte in die eerte 40 minute aanteken nie. Wanneer die Bulls ook die Poubloues onder druk geplaas het, kon die besoekers besit omkeer. En net soos in die geval van die Bulls, was dit die besoekers wat met 'n strafdoel hul rekening op die telbord geopen het, toe George Whitehead 'n suksesvolle poging tussen die pale deur gejaag het. James Verity-Amm het toe later in die wedstryd Griekwas se voorsprong gerek met 'n drie in die linkerhoek, wat deur Whitehead verdoel is. Maar net toe dit lyk die Bulls het die momentum nou in hul hande, het die Griekwas weer met nuwe energie die tweede helfte begin. Anthony Volmink het 'n los bal opgepik en sy spoed gebruik om te gaan druk vir 'n voorsprong van 15-0. Whitehead kon egter nie dié drie vervyf nie. Kort voor Volmink se drie is die Bulls se agsteman Tim Agaba met 'n geelkaart vir 10 minute koelkas toe gestuur. Whitehead het net voor Agaba weer op die veld moes verskyn opgemaak vir sy skewe poging met die Volmink-drie deur sukses te proe met 'n strafdoel en die Griekwas met 18-10 te laat voorloop. Die Bulls het egter terug geslaan toe dit Griekwas se beurt word om met een speler minder vir 10 minute te speel. Whitehead is 'n gegeelkaart gegee ná die skeidsregter, Marius van der Westhuizen, hom en die kaptein van die Bulls gewaarsku het oor geniepsige spel deur albei spanne by die afbreekpunte. Die Bulls het gekapitaliseer deur met sterk skrumwerk 'n strafdrie te forseer nadat Griekwas telkemale deur Van der Westhuizen gestraf is vir negatiewe spel in dié faset. Die Bulls het toe uiteindelik vir die eerste keer die voortou in die wedstryd geneem toe Steyn met minder as 20 minute se speeltyd oor sy tweede strafdoel van die aand oorgeklits het. Arno Botha het toe met die Bulls se derde drie die die voorsprong gerek, maar toe slaan die Griekwas weer terug toe Verity-Amm 'n steekskoppie opgevolg het om die agterstand net vier punte te maak. Griekwas het hulself egter nie 'n guns bewys nie deur dadelik 'n strafskop af te staan van die afskop. Steyn het dit met gemak tussen die pale deurgestuur om die voorsprong sewe punte te maak. BULLS – driee: Ruan Nortje; strafdrie, Arno Botha; doelskoppe: Morné Steyn (2); strafdoel: Morné Steyn (3) GRIEKWAS – driee: James Verity-Amm (2), Anthony Volmink; doelskop: George Whitehead, strafdoel: Whitehead (2)