DIE Mej. SA-glansaand gaan lit wees! Nie net gaan die top-10 mooiste meisies in Mzansi op die loopplank blink nie, maar van ons grootste sterre in die musiekbedryf gaan op die verhoog skitter. Die Mej. SA-organisasie het dié week bekendgemaak wie die plaaslike kunstenaars is wat op 24 Oktober gaan optree as die splinternuwe Mej. SA by die Bay-hotel in die Waterfront gekroon word. Hoewel geen toeskouers toegelaat word nie, het die Mej. SA-organisasie belowe hy gaan steeds ál die glits en glamour, asook plaaslike top-vermaak na die Mej. SA-verhoog bring. Die bekroonde groep Mi Casa, wat in 2014 by die Sun City-finale opgetree het toe Rolene Strauss gekroon is, gaan vanjaar optree. Dis ook nie die eerste keer dat die flambojante en talentvolle Sho Madjozi by die Mej. SA-kompetisie gaan optree nie. Die “Huku”- sangeres het laas jaar by Times Square opgetree toe ons nou Mej. Heelal, Zozibini Tunzi, as Mej. Suid-Afrika gekroon is. Die bekende en briljante Kapenaar Jimmy Nevis gaan ook optree asook Ami Faku en Sun-El Musician. Die Mej. Suid-Afrika-kompetisie gaan Saterdag 24 Oktober regstreeks op M-Net en Mzansi Magic uitgesaai word.