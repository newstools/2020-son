DIE saak teen ’n man van Ladismith wat tereg staan op drie klagte van aanranding met die opset om ernstig te beseer en een van kindermishandeling, is in die Oudtshoorn-streekshof vir uitspraak uitgestel. Manuel Ngalo (29) het na bewering op 7 Maart 2019 sy dogtertjie (2) aan haar arm gevat en by die deur uitgegooi. Hy het na bewering ook op 10 November 2019 die kind geslaan en vanaf ’n potjie geruk dat sy val. Op 19 Februarie vanjaar het hy haar na bewering teen die kopstuk van ’n bed gegooi, op haar getrap en haar been gebuig. Die klag oor kindermishandeling spruit uit voorvalle laas jaar en vanjaar toe hy geweier het om vir sy drie kinders kos of water te gee. Ngalo pleit onskuldig op ál die klagte. Volgens hom is dit ’n opgemaakte storie. Hy het onder kruisverhoor aan die staatsaanklaer gevra: “Hoekom sal ek dit doen? Dis dan my eie kinders en dis voor die Vader mos nie reg nie.” Ngalo voer aan dat die kind haar been gebreek het toe sy van ’n trappie geval het, maar luidens ’n mediese verslag is dit nie moontlik nie. Weergawe Volgens die staat het Ngalo die kind herhaaldelik aangerand omdat hy geglo het dis nie sy kind nie. Hy’t die dogtertjie op die sementvloer gegooi dat sy haar been op twee plekke gebreek het. Wenzel Botha, Ngalo se regshulpprokureur, het die hof vir sy vryspraak gevra omdat sy weergawe redelik moontlik waar kan wees. Hy het erken dat hy die kinders pak gegee het, maar binne sy regte opgetree het. Die hof kan volgens Botha nie ’n geheelbeeld van die drie kinders se getuienisse kry nie omdat “alles deurmekaar” is. Oor kindermishandeling het Botha gesê daar’s nie genoeg getuienis voor die hof vir ’n skuldigbevinding nie. Nadia Arnolds, die staatsaanklaer, vra vir sy skuldigbevinding op ál vier klagte. Arnolds verskil van die verdediging, aangesien die kinders net getuig het oor wat hulle waargeneem het; daar kan dus wel verskille wees. Die saak dien voor streeklanddros Daniel Boks en dis vir die uitspraak tot 10 November uitgestel­.