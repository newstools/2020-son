GEORGE. – ’n Vroulike sekuriteitswag is verskeie kere gelem toe sy ’n vermeende dief wou aankeer oor ’n potjie fish paste en tandepasta. Hierdie steekvoorval het onlangs buite ’n mini-market in Thembalethu gebeur. Die vrou is in haar gesig en regterhand gelem toe sy die items uit die man se sakke wou haal. Die verdagte het hierna van die toneel gehol. Deon Melford, die winkel­eienaar, sê kort nadat die man die winkel binnegekom het, is daar gesien hoe hy die potjie vissmeer en toe ’n tjoepie tandepasta in sy sakke prop. Stry Melford vertel: “Die sekuriteitswag het na die man toe gegaan, maar hy het geweier om deursoek te word. “Die twee het begin stry en dis toe dat die items in die man se sakke gekry is. “Hy het haar toe gesteek en weggehardloop.” Die sekuriteitswag moes gehospitaliseer word. “Ons het baie sulke voor­valle waar mense die winkel binnekom en die guard disrespekteer omdat sy ’n vrou is. “Hierdie is nie die eerste keer dat ons wagte met messe gedreig word nie,” voeg Melford by. Volgens die Thembalethu-polisie word ’n klag van aanranding met die doel om ernstig te beseer tans ondersoek. Geen arrestasie is al uitgevoer nie.