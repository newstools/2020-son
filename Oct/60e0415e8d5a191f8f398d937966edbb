HOU die bal weg van Caleb Clarke! Dít is die waarskuwing wat Scott Wisemantel, die agterlynafrigter van Australië, aan die Wallabies gegee het voor Saterdag se derde Bledisloe Cup-kragmeting in Sydney. Clarke het twee weke gelede ’n skitterende debuut vir die All Blacks gemaak. Die jong makro-vleuel het die Wallabies se verdediging aan flarde geskeur en ’n hand gehad in twee van sy span se drieë. Die Wallaby-losskakel James O’Connor is skuldig daaraan dat hy die bal reguit na Clarke toe geskop het. Dit het tot Ardie Savea se drie gelei. Wisemantel het gesê die Wallabies het nie in hul voorbereiding spesifiek op Clarke gefokus nie, maar hulle het die spelers gewaarsku om nie die 21-jarige kans te gee om sy bene te begin pomp nie. “Ons is gefokus op onsself,” het hy aan verslaggewers gesê. “Kyk, wanneer jy vir Caleb Clarke die bal gee wat teen 100 km per uur trek en hy hardloop na jou toe, gaan hy jou seermaak. So, jy gee hom net nie die bal nie.” Die Wallabies sal sonder die binnesenter Matt Too­mua – een van hul beste verdedigers – moet klaarkom. Hy het ’n liesbesering. Volgens Wisemantel kan Irae Simone, Jordan Petaia of Hunter Paisami in Too­mua se plek in die middelveld diens doen. Dane Haylett-Petty is ook fiks en sal waarskynlik weer sy plek in die laaste vesting inneem. Australië hoop om Saterdag die reeks van vier toetse in die Bledisloe Cup met 1-1 gelykop te maak. Die Walllabies hoop om die Trans-Tasmanbeker vir die eerste keer sedert 2002 te wen. Ondanks die verloortelling van 7-27 op Eden Park, was Wisemantel tevrede met die Wallabies se poging. Hy eis egter meer akkuraatheid. “Die probleem was dat ons nie die spel beheer het nie,” het hy gesê. “As jy onakkuraat is teen Nieu-Seeland, volgens baie mense die beste span ter wêreld, word jy gestraf.”