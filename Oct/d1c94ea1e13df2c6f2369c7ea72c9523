SELFMOORD onder die jeug is ’n groot krisis in Suid-Afrika. Só glo die opvoedkundige sielkundige Quinton Adams. Die onlangse geval van drie selfmoorde in drie weke in Van Wyksdorp het Son genoop om na raad vir die jeug te soek. Adams sê: “Daar word gewoonlik baie vrae gevra asof daar net geen antwoorde daarvoor is nie. “Wat selfmoord veral baie traumaties maak, is dat ons dit nie gesien kom het nie. Mense voel skuldig omdat hulle voel hulle kon iets gedoen het. “Onlangs het ek en my familie in die aand gery en ’n jong vrou wat wou selfmoord pleeg op ’n brug gesien sit. Baie motors voor my het verbygery. “Ons het gestop en met die nodige vaardighede kon ek die vrou afkry van die punt van die brug, waar sy wou afval. “Haar woorde toe ek nader stap, sal my altyd bybly: ‘Ek kan dit nie meer vat nie.’ Dít het my weer laat besef watter moeilike emosionele uitdagings jong mense deurmaak.” Adams sê selfmoord is ’n kognitiewe proses wat in die gedagtes begin: “Dit begin met ’n onsigbare patroon van selfmoordgedagtes. “Vriende en familie kan hierdie proses gewoonlik nie maklik optel nie omdat ons nie ander mense se gedagtes kan lees nie. Lyding “Daar is mense wat tekens wys, verbaal of nie-verbaal, van die selfmoordneigings; ander wys geen tekens nie. “ ’n Selfmoordpoging begin na ’n opsie lyk om ontslae te raak van die erge psigiese pyn en interne persoonlike lyding wat die persoon beleef.” Adams glo dis belangrik om jong mense te leer hoe en waar hulle hulp kan soek sodat hulle kan weet bystand is beskikbaar wanneer hulle met uitdagings gekonfronteer word. Volgens hom moet daar ook groter klem geplaas word op jong mense se geestes­gesondheid. Hulle moet verstaan hulle hoef nie skaam te wees daaroor wanneer hulle neerslagtig voel nie. Wanneer iemand depressief is en selfmoord oorweeg, moet die hulp van ’n sielkundige ingeroep word. “Die boodskap moet duidelik wees: Daar ís hulp en hoop vir jou.”