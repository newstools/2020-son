DIE minister van kommunikasie en digitale tegnologie, Stella Ndabeni-Abrahams, sê haar WhatsApp-rekening is gehack. Dit het daartoe gelei dat privaat en vertroulike inligting nou in die hande van ’n derde party is. Haar kantoor het bevestig dié boodskapdiens wat deur Facebook besit word, het ’n ondersoek na die hacking van stapel gestuur. Woordvoerder Mish Molakeng sê WhatsApp en Ndabeni-Abrahams se selfoondiensteverskaffer het albei bevestig dat hulle die voorval ondersoek. Onderskep Volgens Molakeng het Ndabeni-Abrahams slegs een selfoon en Whats­App-rekening. Dit beteken dat haar persoonlike én werkboodskappe onderskep is. Hy wou nie uitwei oor hoe die hacking ontdek is nie, maar sê owerhede is besig om dit te ondersoek. Daar is die afgelope jaar berig oor verskeie eenvoudige maniere om iemand se Whats­App-rekening te kaap deur die SMS authentication-kode te gebruik wat Whats­App inspan om nuwe gebruikers te verifieer. Na verneem word, ontwikkel Whats­App tans nuwe tegnologie wat vingerafdruk-verifikasie sal benodig indien ’n persoon boodskappe wil lees. – News24