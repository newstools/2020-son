DIE Groen-span het Saterdag die Springbok Showdown teen die Goud-span met 25-9 in ’n slorderige affêre op Nuweland gewen. Die span van Mzwandile Stick (afrigter) het rustyd met 6-3 voorgeloop. Die eerste helfte het nie te veel konstruktiewe spel opgelewer nie. Beide spanne het dieselfde spelpatroon gespeel. Dit het veroorsaak dat die game as ’n skouspel teleurgestel het. Die opskietverderdediging aan albei kante het veroorsaak dat die agterspelers baie min beweegruimte gehad het. Die spelers het verroes voorgekom en kon nie hul ritme vind nie. Dit het ongedwonge hanteerfoute aan albei kante veroorsaak. Die Groen-span het by tye die oorhand in die vaste fasette gehad met die skrumskakel, Sanele Nohamba, wat met sy taktiese skoppe agter die oond beïndruk het.  Sy skakelmaat Elton Jantjies het beter as sy eweknie van die Goud-span, Damian Willemse, die spel met sy skopstwel dikteer nie. Jantjies was ook meer akuuraat met sy korrelwerk na die pale. Willemse kon net met een van sy vier pogings na die pale slaag, terwyl Jantjies twee keer in die eerste helfte in die kol was. Wlllemse se nagmerrie-game het in die tweede helfte voortgeduur toe hy met ’n geel kaart van die veld gestuur is. Hy het die spoedvraat Yaw Penxe verhoed om ’n drie in die hoek te druk na goeie werk deur die heelagter, Gianni Lombard, en ‘n slim steekskoppie deur Nohamba. Die skeidsregter, Jaco Peyper, het besluit om ’n strafdrie aan die Groen-span toe te ken. Siya Kolisi, kaptein van die Groen-span, het van ’n rolmaalbeweging van ’n lynstaan sy span se tweede drie gaan druk. Na sowat 50 minute se spel het die coaches aan albei kante besluit om al die spelers op hul bank speelkans te gee. Juarno Augustus, die plaasvervanger-agtsteman, het die Groen-span se derde drie gaan druk na ’n beplande beweging van ‘n lynstaan en ‘n dwarskop deur die jong losskakel Kade Wolhuter. Kolisi het agterna oor sy span se vertoning gesê: “Ons het die game soos ’n toets benader en die spel stadig gemaak omdat ons geweet het dat die Groen-span spelers het wat die bal sal wil wyd speel. “Die strafdrie het ons energievlakke gelig. Ons was almal gretig om die game in die regte plekke te speel. Vir my persoonlik was dit baie spesiaal om tyd met die jonger spelers deur te bring,” het Kolisi bygevoeg. Lukhanyo Am, kaptein van die Goud-span, sê die Groen-span het hulle onder baie druk in die vaste fasette geplaas. “Ja, hulle het baie druk op ons toegepas. Ons het issues met ons dissipline by die afbreekpunte gehad en baie strafskoppe afgestaan. Ons voorspelers het terrugeveg in die vaste fasette, maar ons kon nie ons geleenthede in punte omskep nie,” het hy verduidelik. 