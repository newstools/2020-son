VONNISOPLEGGING van die pa van Haarlem wat aan beplande moord op sy seuntjie van 18 maande skuldig bevind is, is gister in die rondgaande hooggeregshof in Oudtshoorn tot môre uitgestel ná die voorvonnis-betoë van die staat en die verdediging. Die staat vra die hof om Ronvigon Wildeman (27) lewenslange gevangenisstraf vir die moord op te lê, asook direkte gevangenisstraf vir die klagte van verbreking van ’n beskermingsbevel en opsetlike saakbeskadiging. Volgens adv. Lenro Badenhorst, die staatsaanklaer, is daar geen wesenlike en dwingende omstandighede voor die hof om af te wyk van die minimum voorgeskrewe vonnis van lewenslange gevangenisstraf nie. “Daar is regtig niks waarna ’n mens kan verwys om ’n ligter vonnis op te lê nie,” het Badenhorst gesê. Volgens hom was Wildeman in ’n vertrouensposisie wat hy misbruik het. Voorts is daar geen teken van berou nie. Dink Hy het ná die voorval op 9 Februarie 2019 weggehardloop van die toneel sonder om hulp te verleen of te ontbied. Verder het hy ná die voorval 20 maande gehad om oor die saak te dink, maar na die hof gekom met ’n weergawe wat nie aanvaar is nie. Sy regsverteenwoordiger, adv. Leandra Adams, het die hof versoek om te kyk na sy persoonlike omstandighede en die feit dat hy 20 maande in aanhouding was. Volgens haar moet die feit dat hy hom aan die polisie gaan oorgee het tog as ’n mate van berou gesien word. Sy meen 20 jaar tronkstraf sal ’n gepaste vonnis wees.