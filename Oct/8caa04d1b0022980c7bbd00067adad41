ROBERTSON. – Daar was gister groot drama toe ’n “bom” by die Laerskool De Villiers ontplof het. ’n Opsigter en kinders wat in die vakansie soggens by die skool kom oefen het, is in ’n klas­kamer as “gyselaars” aangehou. Maar eintlik was dit toe net ’n fire drill. Die slag van die “bomontploffing” was so geweldig hard, dit het deur die woonbuurt weergalm. Lede van die polisie en verkeersdiens, paramedics en die brandweer wat op die toneel opgedaag het, was nie bewus daarvan dat dit net ’n fire drill was nie. Die cops was ná 10 minute eerste op die toneel, gevolg deur die paramedics. ’n Verkeersman het die verkeer in die pad na die skool gereguleer en voertuie moes van ’n alternatiewe roete gebruik maak. Die brandweer het lank gedraai, maar eindelik met hul lorrie daar opgedaag. Ander mense het uit nuuskierigheid na die skool gestroom. Van hulle het byna histeries geraak toe hulle die vlamme by die skool sien uitborrel. Die polisie het die klompie mense mooi gevra om weg te beweeg, want hulle was nie seker of daar dalk nog ’n “bom” gaan ontplof nie. Op die skoolterrein het die “beseerdes” gemaak asof hulle baie seergekry het. Alle rolspelers is toe ingelig dit was net ’n drill, maar hulle moet aangaan asof dit ’n ware scene is. Geruk Daar was baie vrae op die lippe van die mense wat die drama kom dophou het. Jeff Conradie wou weet wat aan die gang is. “Het hier ’n gaskan ontplof? Want daai slag was so geweldig hard dat my vensters geruk het,” het Conradie benoud gevra. ’n Vrou het na die skool gehol en gevra of haar man orrait is. Hy werk by die skool. Mense moes haar kalmeer. Paramedics het die “beseerders” op die toneel behandel. Nadat die drama hom klaar afgespeel het, het die koördineerder, Phillip Siljeur, die mense toegespreek. Die onderskeie departemente het saamgestem dat baie foute ingesluip het. Hulle besef daar is sommer nog baie ruimte vir verbetering. Daar is saamgestem om in die toekoms nouer met mekaar saam te werk. Volgens Siljeur was gister se aktiwiteite nie die laaste van hierdie soort fire drill nie.