GESTREMDES wat in Hawston bly, is gefrustreerd omdat hulle steeds sukkel om huise te kry. Hoewel drie gestremdes reggekom het, sukkel nege ander mense nog om ’n huis te kry. Die RDP-huise word oorkant Hawston gebou en staan bekend as die Heights. Die ontevredenes sê ook toe die huise gebou is, is hulle nie gevra om insae te gee oor hoe die huise moet lyk nie. Twee van die gestremdes wat namens die groep praat, Marco Dunsdon en Julius Booysen, sê daar word wel huise gebou, maar die huise word nie aangepas vir gestremde mense nie. Dunsdon sê daar word nie na hulle gekyk nie. Wanneer hulle die munisipaliteit bel, kom niemand terug na hulle toe nie. “Vir elke 20 huise wil ons 3 disabled huise hê wat saam klaar gebou word. Al die huise wat klaar gebou word, is abled huise. “Ons is ook mense. Ons is nie halwe mense nie. “Ons is ouers, oumas en oupas. Ons wil net regverdig behandel word.” Booysen sê die huise wat gebou word, is hoog teen die berg. Dit gaan dus vir gestremde mense moeilik wees om daar uit te kom. “Wanneer huise vir gestremdes gebou word, moet daar spesiale goed ingesit word om hulle te help. “Dis moeilik vir gestremde mense om in gewone huise te bly. Ons is nooit gevra daaroor nie. Die huise word net gebou.” Rebecca Swam (42) het wel ’n huis gekry, maar toe trek iemand wat nie gestremd is nie, daar in. “Ek moes klaar lank wag vir die huis. Nou bly iemand anders daar. Oor twee maande maak die projek klaar. “Dan sal ek seker nou weer 20 jaar moet wag vir ’n huis.” Volgens die Overstrand se munisipale bestuurder, Coenie Groenewald, is 11 behuisingsubsidies vir gestremde per­sone goedgekeur. “Vier eenhede is reeds oorhandig. Beset “Die tipe en grootte, asook addisionele items vir gestremdes, word deur die nasionale departement van behuising bepaal.” Groenewald sê iemand beset op die oomblik die huis wat vir Swam geoormerk is onwettig. “Die saak is by die SAPD aangemeld.” Groenewald sê ook eenhede word ná voltooiing in fases oorhandig. “As alles volgens plan verloop, sal die projek aan die einde van die jaar voltooi wees. “Begunstigdes word vooraf skriftelik in kennis gestel van die datum en tyd van oorhandiging,” sê Groenewald.