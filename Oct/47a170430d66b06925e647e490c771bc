DAAR loop baie jong Devon Petersens in Suid-Afrika rond. “Wat ons betref is die toekoms rooskleurig,” sê Anthony May, voorsitter van Pro Darts SA. “Soos met enige ander sport is geleenthede die snelweg na sukses. “Ons spelers kort speelkans op die wêreldverhoog om te wys wat in hulle steek. “Ek glo ons is goed toegerus en gereed om die volgende Devon Petersen op te lewer,” sê hy. Baie van hulle is môre en Sondag by die Goodwood-skougronde in aksie. Die toernooi het 48 inskrywings gelok. May sê een van die talle blink sterre op die horison is Charl Pietersen, wat al Suid-Afrika verteenwoordig het en ook in 2013 vir die wêreldkampioenskapstoernooi gekwalifiseer het. ’n Groot struikelblok in die ontwikkeling van hierdie jong sterre is dat die professionele vereniging nie deur die regering erken word nie. “Dis ’n opdraande stryd, maar ons gaan nie die handdoek ingooi nie. “Trouens, volgende jaar gaan ons met mag en mening terugkom. Ons wil hê die regering moet ons raaksien en erken. “Hulle sal ons nie langer kan ignoreer nie,” sê hy. Dit is nie duidelik wat die regering se probleem met professionele darts is nie. Die vereniging het in 2008 tot stand gekom en ná 12 jaar is dit dus ’n skande dat hy nog nie sy regmatige plek onder Suid-Afrikaanse sportkodes kan inneem nie. May sê sy toernooie lok goeie borge en die prysgeld is aantreklik. Hy sê Suid-Afrika het sowat 70 professionele spelers.