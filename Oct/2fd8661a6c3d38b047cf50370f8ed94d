DIE Mamelodi Sundowns-breier, Pitso Mosimane gaan nou in Egipte goud jaag. Times Live het gisteroggend berig Mosimane is van plan om Mamelodi Sundowns te los. Hy is werk aangebied by Al Ahly. Ná ’n noodvergadering gistermiddag deur Mamelodi Sundowns se voorsitter, Patrice Mo­tsepe, het die afrigter self die storie uitgeklaar. Hy het in ’n brief op Twitter sy bedanking bevestig en genoem hy is inderdaad werk by ’n internasionale klub aangebied. Daar word verneem dat die klub natuurlik Egipte se top-span, Al Ahly, is. Die Egiptiese klub het Mosimane glo genader om René Weiler as hoofafrigter te vervang. Sundowns het ook die nuus bevestig. Die klub noem hy was bewus dat Mosimane met spanne in Noord-Afrika gepraat het. Gaps Pitso het die plaaslike treble met Sundowns gewen en ook in die gesogte Club World Cup gespeel. In Suid-Afrikaanse sokker het Sundowns en Mosimane die afgelope seisoen van agter gekom om die klub se 10de ligatitel voor Kaizer Chiefs weg te raap. In Mosimane se brief noem hy hy het nog vier jaar op sy huidige kontrak oorgehad en uitgesien om die span weer te brei. “Ongelukkig is die geleentheid wat ek aangebied word té groot en ek moet dit vat. Ek kry dié geleentheid egter net as gevolg van die Sundowns-familie en daarvoor is ek dankbaar.” Sundowns sal nie lank vir ’n plaasvervanger vir Mosimane kan soek nie. Dít nadat die Premierliga (PSL) ook gister aangekondig het dat die nuwe seisoen binnekort gaan afskop met die MTN Top-8-kompetisie wat op Saterdag 17 Oktober begin. Die PSL volg dan op 24 Oktober. Wedstrydbepalings sal binnekort bekendgemaak word.