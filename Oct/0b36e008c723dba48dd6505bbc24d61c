OUDTSHOORN. – ’n Jong man van Dysselsdorp wat ’n bekende gemeenskapsleier wat hom goed ken, met ’n mes gedreig en van R60 kontant beroof het, gaan boet vir sy daad. Hy is laas week in die Oudtshoorn-streekhof aan roof met verswarende omstandighede skuldig bevind. Die 20-jarige Klaas Adams het skuldig gepleit en erken hy’t George Meyer op 13 Mei in Vygiestraat, Dysselsdorp, beroof. Volgens hom het hy daai dag tik gerook, maar goed geweet wat hy doen. Geskok Meyer het hom nie sommer laat afskrik nie en het Adams met die vuis in sy gesig geslaan en die mes by hom afgevat. Die klaer was erg geskok oor die voorval. Adams het daarna met die R60 weggehardloop. Volgens hom wou sy familie die geld aan Meyer teruggee, maar die klaer wou hê Adams moet dit self doen. Hy was egter in aanhouding. Brandon Smith, die staatsaanklaer, het toegegee daar bestaan wel wesentlike en dwingende omstandighede om af te wyk van die voorgeskrewe vonnis van 15 jaar. Volgens Smith het Adams dalk gedink hy sal ná die gebruik van die tik onsigbaar wees. Die klaer is gelukkig nie beseer nie en Adams toon berou deurdat hy skuldig gepleit het. Streeklanddros Sylvia Mandla het gesê hoewel die bedrag ter sprake klein is, is dit ’n ernstige misdaad wat algemeen in die distrik voorkom. Sy het in ag geneem dat Adams skuldig gepleit het en het toegegee die voorgeskrewe minimum vonnis van 15 jaar sal in hierdie geval onvanpas wees. Mandla het daarop bevind die versagtende omstandig­hede weeg swaarder as die verswarende omstandighede. Sy het Adams ingevolge artikel 276 (1) (i) tot vyf jaar gevangenisstraf gevonnis. Hy kan dus ná die uitdiening van 10 maande om parool aansoek doen.