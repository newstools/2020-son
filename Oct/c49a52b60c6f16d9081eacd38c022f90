RENALDO Schwarp het die Universitet Stellenbosch se studenteraad-toekenning vir uitsonderlike prestasie deur ’n US alumnus gewen op die Rektor se Toekennings vir Uitnemende Prestasie. Dié prys vereer alumni wat uitstyg in die lewe en meer doen as wat van hulle verwag word. Schwarp (28) het ’n BA-graad in drama aan die Universiteit Stellenbosch verwerf. Hy is een van die jongste wenners van dié toekenning. Hy bou al geruime tyd sy loopbaan in die media. Schwarp is geprys vir die manier hoe hy sy skills gebruik om stories te vertel. “Ek is geëerd en dankbaar vir die erkenning wat ek van die universiteit kry. Dis ’n hoogtepunt in my lewe dat my alma mater my vereer.” Die radio-aanbieder en hoof van digitale media by Jacaranda FM was ook ’n aanbieder by CapeTalk. Tans is hy die aanbieder van die TV-program Klop! Sy produksie- en PR-maatskappy, Sharp Pictures, het Skeef: Die Dokumentêr, ’n film oor die lewe en ervaring van LGBTI+-mense in Suid-Afrika, vervaardig.