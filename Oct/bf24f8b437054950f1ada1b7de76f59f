DIE Lions gaan weens Covid-19-regulasies die Cheetahs sonder nege van
 hul spelers Vrydag in ’n Superrugby Lockdown-game op Ellispark in 
Johannesburg moet aandurf. Junior Pokomela gaan die Cheetahs teen 
die Covid-geteisterde Lions-span aanvoer. Pokomela neem die leisels oor 
by die ervare Springbok-skrumskakel Ruan Pienaar wat laas week 'n 
kniebesering in die Vrystaters se oorwinning oor die Bulls opgedoen het.
 Tian Meyer vervang Pienaar op skrumskakel. Ruben de Haas, wat laas jaar Amerika by die World Cup in Japan verteenwoordig het, gaan Meyer se plek op die bank inneem. Die
 Lions het laas week met 17-23 teen die Stormers op Nuweland vasgeval, 
terwyl die Cheetahs laas Vrydag net-net met 19-17 met die Bulls in 
Bloemfontein afgereken het. Die Vrystaters sal op soek wees vir 
hul derde agtereenvolgende oorwinning nadat hulle in hul eerste game van
 die nuwe toernooi met Griekwas afgereken het. Daarteenoor soek die 
Lions hul eerste oorwinning. Dit gaan egter nie maklik wees nie 
omdat die afwesigheid van nege van hul spelers groot ontwrigting met hul
 voorbereiding sou veroorsaak het. Die Lions se spandokter, dr. 
Rob Collins, het Donderdag tydens ’n mediakonferensie gesê ondanks die 
toename in die aantal spelers wat nie beskikbaar is vir die wedstryd 
nie, blyk dit meer te wees as gevolg van voorsorgmaatreëls en 
regulasies. "Die situasie by die Leeus is tans dat ons ons 
roetine-toetse gedoen het, wat ons elke week gedoen het sedert ons met 
kontak-oefening begin het," het Collins gesê. "In vandeesweek se 
toetse het ons vier spelers gehad wat positief getoets het. Van die vier
 het twee spelers daarna simptome getoon. Die res van die spelers wat 
onttrek is, is spelers wat in kontak was met spelers wat positief 
getoets het," het hy verduidelik. Gianni Lombard en Wandisile Simelane is albei in die beginspan van die Lions ingesluit.            