DIE Suid-Afrikaanse Rugyunie (SA Rugby) meen dit is nog blote spekulasie dat hy die Springbokke aan die jaar se Rugby Championship ontrrek het. Die Rugby Championship begin op 31 Oktober, met die Springbokke wat die kompetisie as verdedigende titelhouer moet betree. Hulle eerste wedstryd in dié kompetisie is veronderstel om op 7 November teen Argentinië (Poemas) plaas te vind. Australië (Wallabies) en Nieu-Seeland (All Blacks) pak mekaar 'n week vroeë in die eerste wedstryd van dié kompetisie in Australië, wat as gasheer vir dié vierhoekige kompetisie aangewys is. SA Rugby het Dinsdag in 'n verklaring gesê: "Daar word melding gemaak van spekulasie in die media dat die Springbokke van die Rugby Championship onttrek het. Daar sal egter geen kommentaar op die berigte gemaak word tot en met Sanzaar (beheerliggaam vir Suidelike halfrond-rugby) alle belanghebbendes in kennis gestel het deur amptelike kanale nie. Dít word Vrydag, 16 Oktober verwag." SA Rugby het gereageer op berigte in Australiese en Nieu-Seelandse publikasie dat die Springbokke se onttreking van die Rugby Championship reeds bevestig is. Een berig in die Sydney Morning Herald het gelui dat Sanzaar reeds in kennis gestel is van SA Rugby se besluit en daar nou groot geldelike verliese verwag kan word vir al vier deelnemende unies. Met SA Rugby wat na bewering R118 miljoen in TV-uitsaairegte geld gaan prysgee met sy besluit. Groot geldelike verliese word ook nou vir die rugbyunies van Argentinië, Australië en Nieu-Seeland voorspel. Die Springbokke se ontrekking beteken dat die kompetisie nou nie meer uit 12, maar slegs ses wedstryde sal bestaan. Die nuwe skedule sluit nou loslooitjie naweke in, waarop die span wat die Bokke moes aandurf nou nie in ’n wedstryd betrokke gaan wees nie. Die Springbokke is - afhangend van Vrydag se aankondiging - veronderstel om op 21 Oktober aanboord ’n vlug na Australië te klim. Die kanse is feitelik nul dat dit gaan gebeur.