DIE Valke het 'n voormalige waarnemende munisipale bestuurder van Noordwes vir tenderbedrog gearresteer. Cassius Sebatane Sejake (45) is Maandag deur die Valke se eenheid teen ernstige korrupsie gearresteer. Sejake het na bewering tussen 2018 en 2019 tenders van ongeveer R5,8 miljoen toegeken sonder om die nodige tenderprosesse te volg. Hy was in dié tyd waarnemende munisipale bestuurder van die Ratlou-munisipaliteit. Kapt. Tlangelani Rikhotso, 'n Valke-woordvoerder, sê in 'n verklaring diensverskaffers is glo sonder 'n mededingende bodproses aangestel. Sejake het Maandag in die Atamelang-landdroshof verskyn waar hy aangekla is vir die oortreding van die Wet op Munisipale Finansiële Bestuur. Die saak is tot 20 Oktober uitgestel vir 'n formele borgtogaansoek.