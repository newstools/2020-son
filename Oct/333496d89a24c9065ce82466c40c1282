ONDANKS die corona-virus wat met skole se leerplanne chaos veroorsaak het, lyk dit asof die skole reg is vir die matriekeksamen, wat volgende maand begin. Skole het vanjaar baie tyd verloor omdat hulle weens die Covid-19-pandemie lank gesluit was. Angie Motshekga, minister van basiese onderwys, het vroeër aangekondig die matriek-eindeksamen begin op 5 November. Son het by ’n paar skoolhoofde gaan hoor of hulle gereed is vir die nasionale senior-sertifikaat-eksamen. Roshin Ramawoothar, hoof van die Hoërskool John Ramsay in Bishop Lavis, sê hul skool is reg vir die eksamen. “Ons het ná skool en oor naweke baie ekstra klasse aangebied om die kinders reg te kry. Ál ons matrieks is terug by die skool. “Almal weet dis ’n ongewone jaar. Ons onderwysers by die skool is reg vir die eksamen.” Leslie Pieters, hoof van die Hoërskool Silverstream in Manenberg, sê hulle is gelukkig, want hulle het net 20 leerders. “Sedert die lockdown verby is, kon ons elke dag met die kinders werk. Ons het leermateriaal gekry, maar die lockdown eis sy tol. “Daar is agterstande en die kinders worry maar oor sekere goed. “Gelukkig het die kinders nie siek geword nie.” Rodney Cupido, hoof van die Hoërskool Lentegeur in Mitchells Plain, sê hul skool is ook slaggereed vir die eindeksamen. “Ons het reeds begin met die September-eksamen. “Ons het 146 matrieks. Ons het ekstra ure ingewerk en oor naweke ook gewerk. “Die corona-virus het ons nie te erg ontwrig nie.” Volgens Cupido doen hulle alles in hul vermoë om voor te berei vir die eindeksamen en die skool sit alles moontlik in plek sodat die kinders gehelp word. Tracy-Lynn Ruiters berig Mitchells Plain se matriku­lante is baie opgewonde oor die eindeksamen, wat net ’n bietjie meer as 30 dae weg is. Die matrieks sê hulle sal 2020 onthou as een van die moeilikste skooljare. By die Hoërskool Woodlands het die leerders by Son se besoek pas hul geskiedenis-“trial test” klaar geskryf en met groot smiles by die hekke uitgestap. Chevonne Stuurman (19) meen dis ’n teken dat hulle gereed is vir die real deal. Optimisme “Al is daar min tyd tot die final exams, het ons onderwysers ons goed prepare. Ons was elke dag by die skool, so dit voel normaal.” Die 18-jarige Likhaya Stokes stem saam en sê die ekstra klasse dra baie by tot hul optimisme. “Covid-19 het niks op ons nie. Ons is voorbereid en gereed.” Darryllynn “Girley” Shand (20) kon nie ophou smile nie. Girley vertel dat sy altyd die exam bo geen exam verkies. “Jy kan alles doen wat jy jou mind op sit, so ons gaan slaag.” En hoewel Covid-19 ’n bietjie van die groep se selfvertroue gevat het, vertel Nadine Ruiters (18) dit het haar nie down en out laat voel nie. “Ons staan sterk. Ons het al so ver gekom en gewys dat ons nie sal opgee nie. “Ons sal onthou word as die klas wat deur alles gekom het. Matriek 2020, hier kom ons!”