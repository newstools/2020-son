’N SKURK van Kraaifontein is Donderdag in die Stellenbosch-streekhof tot effektief 12 jaar tronkstraf gevonnis nadat hy aan ’n transitorooftog skuldig bevind is. Die roof het op 11 Februarie 2017 by die Eikestad Mall in Stellenbosch plaasgevind toe wagte van die Fidelity maatskappy voor Standard Bank se OTM beroof is. Tandumzi Mayoyo (29), was in ’n oorpak geklee en het die voertuig se wagte oorrompel. Hy het die wagte met ’n vuurwapen gedreig om die safe oop te maak. Mayoyo en sy makkers het al die houers leeggemaak en met meer as ’n halfmiljoen rand op die vlug geslaan. Ná intensiewe werk deur die Valke se ondersoekspan vir ernstige georganiseerde misdaad is Mayoyo op 18 Mei in hegtenis geneem. CCTV-beeldmateriaal het hom op die misdaadtoneel geplaas.