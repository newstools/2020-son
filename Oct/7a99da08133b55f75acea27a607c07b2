DONNY van de Beek het ’n moerse fout gemaak om vir Manchester United te gaan speel. Die Hollander sit die plaasvervangerbank deesdae omtrent warm by dié klub in die Engelse Premierliga (EPL) sedert hy hom vanaf Ajax Amsterdam daar aangesluit het. Van de Beek het nog net een wedstryd in die Carabao Cup-kompetisie vir die Red Devils begin. In Saterdag se EPL-wedstryd teen Chelsea het United se manager, Ole Gunnar Solskjaer, hom nie eens vanaf die bank ingespan nie. Van de Beek se agent maak die laaste paar weke kwaai geraas. Hy sê in die onderhandelinge om sy kliënt na Old Trafford te bring, is hy belowe hy sal gereeld in wedstryde begin. Solskjaer verkies egter tans ’n middelveldkombinasie van Bruno Fernandes as aanvallende speler en Fred en Scott McTominay as verdedigende middelskakels. Dis om United se wankel­rige verdedigingslinie te help. Die Hollandse sokkerlegende Marco van Basten het gister in ’n onderhoud met Ziggo Sport gesê hy dink Van de Beek gaan in sy eerste seisoen met United min kanse kry. Van Basten meen hy moes eers mooier gedink het voordat hy hom daar aangesluit het. Hy het bygevoeg: “Donny moes nie na Manchester United toe gegaan het nie. “Wanneer jy ’n goeie speler is, wil jy elke week speel. “Dis regtig sleg vir ’n speler soos Donny om net ses of sewe wedstryde per seisoen te speel. “Dit is skokkend vir jou wedstrydfiksheid. “Ek weet hy leer nou meer as wat hy aanvanklik sou, maar as ’n topspeler moet jy krities wees en wonder oor die kanse dat jy gaan speel voordat jy jou by ’n nuwe klub aansluit.”