DIE veldbrand in die Vrystaat, wat sedert Sondag meer as 100 000ha in Hertzogville, Hoopstad en Christiana verwoes het, is grootliks onder bedwang gebring. Die brand is na bewering tydens 'n diensleweringbetoging in Tokologo begin. Brig. Motantsi Makhele, 'n polisiewoordvoerder, het aan TimesLive bevestig dat 17 mense gearresteer en reeds in die Hertzogville-landdroshof verskyn het op klagte van openbare geweld en opsetlike saakbeskadiging. Die polisie het ook bevestig dat Agri Hertzogville 'n klag van brandstigting gelê het. Nico Hendrikz, 'n veearts, het aan TimesLive gesê die aantal diere wat in die brand dood is, is hoog. Die interim-syfers wys byna 300 koeie het doodgebrand. Hendrikz sê ander diere soos buffels, koedoes, skape en vlakvarke het ook doodgebrand. Gys Olivier, voorsitter van Agri Hertzogville, sê miljoene rande se skade is aangerig. Tewie Nel 28), 'n boer van Hertzogville, het vandeesweek tweede- en derdegraadse brandwonde oor 40% van sy liggaam opgedoen toe hy probeer het om die brand te blus. Hy is tans in 'n kritieke toestand in die hospitaal.