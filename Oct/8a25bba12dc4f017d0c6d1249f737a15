MARCELO Bielsa, manager van Leeds, glo sy spelers se samehorigheid was Vrydag op Villa Park ’n deurslaggewende faktor in hul kliniese sege van 3-0 oor Aston Villa, berig AP. Die Argentyn se span is ’n nuweling in die Engelse Premierliga (EPL) en die eerste span wat Villa se onoorwonne lopie beëindig het. “Ons is nou vir twee en ’n half jaar saam, so die groep is ’n hegte eenheid,” sê Bielsa. “Dis verblydend om te sien die spelers vertrou mekaar en glo in mekaar se vermoëns. “Dit maak elkeen se rol in die span makliker, maar dit vat ook tyd.” Dit was beslis die aand van die besoekers se striker, Patrick Bamford, wat geskitter het met ’n driekuns. Leeds het 27 shots gevuur waarvan 9 in die kol was. Villa se manager, Dean Smith, erken sy span was swakker met alles en dat hulle gelukkig was die telling was nie groter nie. Tog is sy vier oorwinnings voor dié wedstryd die beste begin tot ’n seisoen vir Villa sedert die 1930-’31-seisoen. “Ek sou iemand se hand afgebyt het vir ’n begin soos dié,” verduidelik Smith. “Ons het die geleentheid gehad om vir vyf wedstryde onoorwonne te wees en in die top-posisie in te skuif. “Ek is net teleurgesteld dat ons dit deur ons vingers laat glip het.”