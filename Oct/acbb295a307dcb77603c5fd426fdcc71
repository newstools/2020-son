CAPE Town City het Saterdag ’n vroeë exit uit die MTN8-kompetisie gemaak, maar sy afrigter, Jan Olde Riekerink, gaan nie daaroor kla nie. Orlando Pirates het die Citizens in dié Premierliga-klubs se kwarteindstryd in die Orlando-stadion in Soweto­ met 1-0 geklop. Ondanks die naelskraapse nederlaag is Riekerink tevrede met sy span se vertoning. Hy het ná die wedstryd gesê: “Hierdie wedstryd was amper dieselfde as die een wat ons in die bio-borrel gespeel het. “As jy weer die game gaan kyk, sal jy sien dat ons driekwart daarvan oorheers het. Ek dink ons het goed begin. “En ek dink ons het aan die einde verdien om ’n doel aan te teken. Dit is waarop ’n mens hoop wanneer jy vorentoe gaan en alles insit. “Ongelukkig kon ons nie ’n doel aanteken nie. Hy het bygevoeg: “Ek is nogtans trots op die manier hoe die spelers hulself gedra het. Hulle het hard gewerk. Ons het kanse gehad­, maar dit het net nie ons kant toe gegaan nie. “Pirates het gesukkel om ons onder druk te plaas. Ek het voor die wedstryd gesê hierdie span het goeie eenheid. Hulle veg vir mekaar. “Sommige wedstryde gaan ons wen, sommige gaan ons verloor. Ek moet hulle loof vir hul spangees.”