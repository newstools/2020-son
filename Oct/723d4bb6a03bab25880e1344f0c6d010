’N OU van Bridgton in Oudtshoorn wat ’n man meer as twee jaar gelede van ’n sak hondekos en R8 in change beroof het, is in die Oudtshoorn-streekhof sewe jaar gevangenisstraf opgelê. Dít kom nadat hy aan roof met verswarende omstandighede skuldig bevind is. Die 19-jarige Gabriel Mei het skuldig gepleit terwyl sy medebeskuldigde, Freddy Jullies, skuld ontken het. Hul sake is toe geskei. Mei het erken hy het die klaer, Branco Korkee, met ’n mes gedreig en gewurg. Hy het ook beweer dat Jullies betrokke was. Mei het die sak hondekos ter waarde van R190 gevat terwyl Jullies na bewering sy hande in Korkee se sakke gedruk en hom van R8 kontant beroof het. Volgens Mei het hulle die hondekos verkoop en die geld vir hulself gebruik. Mei se regshulpprokureur, Cindy Murray-Smith, het die hof vir ’n vonnis ingevolge Art 276 (1) (i) gevra. Dit was omdat die klaer nie beseer is nie en daar wel wesenlike en dwingende omstandighede bestaan om af te wyk van die voorgeskrewe minimum vonnis van 15 jaar vir ’n eerste oortreder vir roof. Die staatsaanklaer, Brandon Smith, het egter gesê ’n vonnis soos wat die verdediging aanbeveel, sal nie van pas wees nie. “Die gemeenskap van Bridgton is moeg vir dié soort misdaad en die beskuldigde is al voorheen aan misdaad skuldig bevind. Ligter “Hy betrek sy medebe­skuldigde en is bereid om in sy saak vir die staat te getuig.” Die waarde van die items waarvan die klaer beroof is, is ook min en alles inaggenome is daar wel buitengewone omstandighede om ’n ligter vonnis op te lê, het Smith gesê. Streeklanddros Sylvia Mandla het die aanbeveling van die staatsaanklaer aanvaar en Mei tot sewe jaar gevangenisstraf gevonnis waarvan twee jaar voorwaardelik vir vyf jaar opgeskort is. Hy is ook onbevoeg verklaar om ’n vuurwapen te besit.