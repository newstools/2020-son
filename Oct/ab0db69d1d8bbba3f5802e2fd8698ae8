NÁ ’N hele vlaag bedankings lyk dit asof krieket uiteindelik nou nie meer in die raadsaal van Krieket Suid-Afrika (KSA) gespeel word nie. Daar was gister nóg goeie nuus vir die land se nasionale span met betrekking tot internasionale speelkans toe KSA aangekondig het Australië sal ook gedurende die somer besoek aflê. Die Proteas en Aussies gaan mekaar in Februarie in ’n reeks van drie toetswedstryde pak. Dit volg kort op KSA se aankondigings dat die Proteas in November in drie internasionale eendagwedstryde (ODI’s) en drie T20-wedstryde teen Engeland gaan speel. Dié wedstryde vind almal onder Covid-19-bioborrel-maatreëls in Kaapstad en Paarl plaas. Sri Lanka sal dan in Desember in Suid-Afrika aantree vir twee toetswedstryde. Die eerste een word van 26 tot 30 Desember in Pretoria beslis. Die volgende toets vind van 2 tot 6 Januarie in Johannesburg plaas. Die tradisionele Nuwejaarstoets sal dus nie soos oudergewoonte op Nuweland wees nie. Daar moet nog bevestig word waar die Proteas en Australiërs die drie toetse sal speel. KSA stuur ook eers­komende naweek ’n afvaardiging na Pakistan om vas te stel of ’n toer in dié land moontlik sal wees. Die Proteas het in 2007 laas in Pakistan gespeel. Pakistan gaan intussen in April drie ODI’s en drie T20-stryde teen Suid-Afrika kom speel. Die besonderhede van Pakistan se besoek aan Suid-Afrika moet ook nog vasgemaak word.