DIE polisie in Limpopo is op soek na drie mans wat daarvan beskuldig word dat hulle ’n 51-jarige man buite Tzaneen gekaap en vermoor het. Die man was Donderdagaand omstreeks 22:30 saam met sy vrou in sy Volkswagen Jetta van Gauteng na Ga-Maphalle onderweg. Lt.kol. Mamphaswa Seabi, 'n polisiewoordvoerder, sê: "Die paartjie het drie mans langs die pad sien stap en gestop om hulle 'n lift tot by Makgakgapji aan te bied. "Oppad na Makgakgapji het die drie mans vuurwapens uitgepluk en op die bestuurder gerig. "Die vrou is intussen uit die voertuig gestoot en die verdagtes het met die man aangery." Die polisie is inkennis gestel en het die kar langs die grondpad in Maphalle gekry, met die slagoffer Peter Ramoshaba se liggaam daarin. Die motief vir die voorval is onbekend en enigeen met inligting word gevra om CrimeStop by 08600 10111 te bel.