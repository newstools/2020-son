’N BLIKSKOTTEL wat onlangs uit die tronk vrygelaat is, rand ’n arme uncle vieslik aan en terroriseer hom. George Skottel is ’n 62-jarige pensioenaris wat so verswak is dat sy vrou, Elizabeth, hom moet versorg. Maar, sê die Skottels, die bandiet het die oom al meer as twee keer aangerand. Elizabeth, ook ’n pensioenaris, is raadop. Sy vertel: “My man sit in ’n rolstoel. Dis die derde keer dat daai jong met my man kom baklei. “Hy het hom al uit die rolstoel getrap. “Sy ribbes het al die kere seergekry.” Volgens Elizabeth vermoed hulle twee dat die aanrander eintlik agter haar kinders se bloed aan is. “As hy hulle nie kry nie, dan wil hy hul gemors op George kom uithaal. “Ek was al hoeveel keer by die polisie, maar hulle wil nie aanrandingsake teen hom vat nie. “Nou kom sê hulle ons moet liewer ’n interdik teen daai jong kry.” Die straat se mense het gewaarsku dat hulle die vermeende oortreder ’n moerse pak gaan gee as dit weer gebeur. Kapt. Malcolm Pojie, polisiewoordvoerder, het by navraag­ gesê: “Volgens die stasiebevelvoerder is daar geen rekord van die vermelde klagte nie. Dit staan die persoon vry om ’n formele klag te kom lê of dit te rapporteer by die stasiebevelvoerder, kapt. Ian Meyer.”