“SODRA ons mense se minds tackle, kan ons enige euwels, soos geweld teen vroue en kinders, in ons gemeenskappe oorwin.” Dit was Sondagoggend in die Table Bay Hotel die inspirerende woorde van ons nuut gekroonde Mej. Suid-Afrika, Shudu­fhadzo Musida (23). Queen Shudu, ’n boorling van Ha-Masia in Limpopo, het dit weereens duidelik gemaak sy is ’n aktivis vir geestesgesondheid. Dié Mej. Suid-Afrika, wat ’n graad in sosiale wetenskap het, sê: “Met mental health is dit belangrik om mekaar daaroor op te voed met die relevante inligting. “Dit begin by die taal wat ons daarby gebruik. “Ons gebruik baie dikwels uitdrukkings soos ‘jy is mal’ of ‘jy is so bipolar’, maar ons verstaan nie regtig die konnotasie wat daarmee gepaard gaan nie. “Dis ’n siekte en wanneer ’n mens medikasie daarvoor neem, kan jy oukei wees, maar ons kom nie altyd so ver nie omdat dit nie ’n gesprek is wat ons wil oopmaak nie. Dit is so ’n taboe in ons gemeenskappe.” Die Mej. Suid-Afrika-organisasie het nog nie aangedui watter topdrie-finaliste Suid-Afrika op die drie internasionale skoonheidskompetisies sal verteenwoordig nie. Die organisasie het vroeër dié jaar aangekondig hy gaan drie finaliste kies om ons land by die Mej. Heelal, die Mej. Wêreld en die Mej. Supra­national-kompetisie te verteenwoordig. Die eerste prinses, Thato Mose­hle (25), ’n dokter van Klerksdorp, sê enige een van hulle – sy, Shudu of die tweede prinses, Natasha Joubert (22), sal SA goed verteenwoordig. Die naaswenner verduidelik: “Ons is versatile vroue en waar ons ook al beland, daar sal ons goed vaar.” Natasha, wat haar eie mode-maatskappy, Natalia Jefferys (Edms.) Bpk., bedryf, stem saam. Sy sê: “Enigeen van ons drie is bevoeg om aan enige van die drie internasionale kompetisies deel te neem.” Thato verduidelik sy gaan haar beywer vir die skepping van meer geleenthede. “Ek is vandag hier omdat ander mense vir my geleenthede geskep het; dís waarom ek geleenthede vir ander wil skep.”