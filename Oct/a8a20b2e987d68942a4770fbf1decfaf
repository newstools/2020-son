LIONEL Messi, Barcelona se talisman en kaptein, het wéér sy naam in die geskiedenisboeke geskryf. Die Argentyn het die nette laat raas in sy 16de Uefa Champions League-veldtog saam met Barça. Die Catalans het Ferencvárosi van Hongarye Dinsdagaand in die Camp Nou met 5-1 kafgedraf. Messi (33) is net die tweede speler in die geskiedenis van dié prestigeryke klubkompetisie wat hierdie prestasie kon vermag. Die Manchester United­legende Ryan Giggs is die eerste speler wat in 16 kompetisies agtereenvolgens doele aangeteken het. Die sesmalige Ballon d’Or-wenner het name soos Raúl Gonzalez en Karim Benzema, wat albei in 15 toernooie sukses behaal het, verbygesteek. Messi se nemesis, Cristiano Ronaldo van Juventus, se kerf staan tans op 14. – Sportredaksie