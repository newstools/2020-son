DIE instandhouding van Eskom se verouderde kragaanlegte het die betroubaarheid daarvan aansienlik verbeter, maar beurtkrag sal tot volgende jaar September nog 'n risiko bly. André de Ruyter, uitvoerende hoof van Eskom, sê 14% van hul eenhede ondergaan tans instandhouding. "Dis 'n baie hoë getal en weerspieël die erns van hoe ons dit hanteer," sê hy. De Ruyter sê hulle kan ook net soveel herstel met verskeie kragstasies wat reeds die einde van hul ontwerplewe bereik het. Jan Oberholzer, Eskom se bedryfshoof, sê die kragstelsel bly kwesbaar en onstabiel, maar dat die risiko van beurtkrag aansienlik sal verminder wanneer die instandhouding teen September 2021 voltooi is. De Ruyter het beklemtoon hoe meer kapasiteit in 'n kort tydperk tot die kragnetwerk gevoeg kan word, hoe laer die risiko van beurtkrag is. Hy bly egter bekommerd oor onwettige kragaansluitings wat die kragnetwerk affekteer. Eskom verloor jaarliks sowat R2,5 miljard daaroor. Kabeldiefstal bly ook 'n groot kopseer. Volgens De Ruyter het dit sedert 2015 'n epidemie geword en het die kragreus R50 miljoen gekos. - BusinessTech 