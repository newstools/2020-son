DIE Gunners en Liverpool het net Maandagaand gespeel, maar spook dinge al weer vandag uit vir ’n plek in die Carabao Cup se kwarteindronde. Liverpool het Maandagaand in dié twee se Premier League-ontmoeting op Anfield met 3-1 geseëvier. Die oorwinning vir Liverpool beteken hy bly onoorwonne terwyl dit die Gunners se eerste nederlaag van die seisoen was. Volgens kenners lyk dit asof die Gunners se manager, Mikel Arteta, moontlik van sy beste spelers gaan laat rus om van die jonger sterre speelkans te gee. Arteta het ook verlede seisoen die Carabao Cup met Manchester City gewen, terwyl die Gunners nog nooit dié trofee gelig het nie. Arteta, wat reeds die FA Cup- en Community Shield-titel gelig het, sal gretig wees om ’n derde titel te wen. Hy het wel ná Maandag se wedstryd erken dat Liverpool die standaard is wat alle ander spanne moet probeer klop. “Ons was vir ’n groot deel van die wedstryd teen Liverpool in die spel,” het hy aan BBC Sport gesê. “Die realiteit is egter dat hulle in baie opsigte beter is as ons. “Ek is wel baie gelukkig oor die manier waarop die span meegeding het. “Dit is die standaard wat ons moet bereik. Die huidige Liverpool-span is nou al vyf jaar saam; ons het net ’n paar maande gehad.” Jürgen Klopp, die manager van Liverpool­, sê hoewel hy die wedstryd Maandagaand geniet het, be­teken dit nie veel nie. “Ons het goed vertoon teen ’n topspan, maar dit help ons nie vir vandag nie. “Vandag begin ons weer van vooraf en ons moet die uitslag nou weer behaal,” verduidelik Klopp.