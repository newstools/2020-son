DIE stryd tussen Suid-Afrika se voorste vaskop- en loskopstut behoort een van die deurslaggewende faktore in môre se Noord-Suid-derby te wees. Trevor Nyakane van die Bulls en Steven Kitshoff van die Stormers sê mekaar môreaand op Loftus Versfeld in Pretoria in ’n Superrugby Unlocked-kragmeting die stryd aan. Jake White, afrigter van die Bulls, het besluit om Nyakane terug te bring om sy skrum te anker. Dít is die enigste verandering aan die span wat die Sharks laas week in die Jakarandastad met 41-14 ore aangesit het. Daarteenoor is White se eweknie by die Stormers, John Dobson, in sy noppies om die dienste van Kitshoff terug te hê. Hy en die haker Scarra Ntubeni het laas week se game teen die Pumas in Nelspruit weens Covid-19-protokolle misgeloop. White het ook besluit om die Springbok-losvoorspeler Nizaam Carr op die bank te hê. Hy is in die plek van ’n mede-Springbok, Arno Botha. Carr het voor sy vertrek na die Wasps in Engeland in 97 games­ vir die Kapenaars uitgedraf. Hy sal beslis ’n indruk wil maak wanneer hy van die bank aangewend word. Kitshoff, wat die Stormers in die afwesigheid van die beseerde Siya Kolisi (dyspier) gaan aanvoer, verwag ’n geweldige aanslag van die Bulls. Hy het gister in ’n aanlyn konferensie aan Son oor sy tweestryd met Nyakane gesê: “Ons het gesien watter verskil hy (Nyakane) laas week aan die Bulls-skrum gemaak het toe hy teen die Sharks opgekom het. “Dit is waarom hy laas jaar vir die World Cup opgeroep is. Ek is nie seker hoe sy kondisionering is nie, maar ek is seker hy gaan ’n handvol wees. “Ek sien uit daarna om teen hom te speel en verwag ’n interessante stryd.” Volgens White is die Stormers gewoonlik sy span se maatstaf. “Vir die spelers is dit ononderhandelbaar om hulle te klop. “Ons het laas week ’n gemaklike oorwinning behaal, terwyl hulle verby die Pumas moes krap en klou. Die tafel is gedek vir ’n klipharde stryd,” het White­ gesê. Dobson het gewaarsku nie net het die Bulls ’n gedugte pak voorspelers nie; hy is ook lugtig vir hul vlugvoetige agterspelers. “Ja, Loftus is ’n vinnige veld. Hulle het X-faktor-spelers soos Stedman (Gans) en Kurt-Lee (Arendse). “In daardie opsig is hulle nie soos ’n tra­disionele Bulls-span nie. “Ons sal baie skerp moet wees en kan nie bekostig om omgekeerde besit af te staan nie. “Wanneer hulle teen ons turn­overs gaan maak, gaan manne soos Zassie (Leolin Zas), Warrick (Gelant) en Dan Dup (du Plessis) die vermoë hê om hulle seer te maak. Dit gaan dus vir beide spanne baie belangrik wees om die bal te beskerm,” het Dobson gesê. BULLS – David Kriel, Travis Is­maiel, Stedman Gans, Cornal Hendricks, Kurt-Lee Arendse, Morné Steyn, Ivan van Zyl, Duane Vermeulen (k), Elrigh Louw, Marco van Staden, Ruan Nortjé, Jason Jenkins, Trevor Nyakane, Johan Grobbelaar, Jacques van Rooyen. BANK: Joe van Zyl, Gerhard Steenekamp, Marcel van der Merwe, Sintu Manjezi, Nizaam Carr, Embrose Papier, Chris Smith, Marco Jansen van Vuren. STORMERS – Warrick Gelant, Edwill van der Merwe, Dan du Plessis, Rikus Pretorius, Leolin Zas, Damian Willemse, Herschel Jantjies, Juarno Augustus, Ernst van Rhyn, Jaco Coetzee, JD Schicker­ling, Salmaan Moerat, Frans Malherbe, Bongi Mbonambi, Steven Kitshoff (k). BANK: Scarra Ntubeni, Leon Lyons, Neethling Fouché, Chris van Zyl, David Meihuizen, Marcel Theunissen, Ben-Jason Dixon, Godlen Masimla, Tim Swiel, Angelo Davids, Tristan Leyds.