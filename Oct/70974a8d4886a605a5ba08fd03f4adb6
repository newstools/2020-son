DIE moord van Brendin Horner, 'n jong plaasbestuurder van Vrystaat, moet almal kwaad maak en ontstel, sê pres. Cyril Ramaphosa in sy weeklikse nuusbrief. Ramaphosa sê almal moet, ongeag van hul gemeenskap, ras, geloof of taal, diep geraak wees oor sy dood soos met dié van vele ander Suid-Afrikaners wat jaarliks gewelddadig sterf. "Net soos ons die verlies van sy lewe rou, moet ons ook die dood van die drie jong mans, Mogamad Cloete, Tawqeer Essop en André Bennett, rou, wat dieselfde week in hul kar in Delft in die Wes-Kaap doodgeskiet is." Hy sê dis sulke oomblikke waar ons na elke Suid-Afrikaner moet uitreik om deernis, empatie en solidariteit te wys. "Die misdade is 'n skrille herinnering aan die vlakke van geweld in ons land. Hoewel misdaad almal raak, is swart en arme mense die meerderheid van slagoffers van geweldsmisdaad en dit is jong swart mans en vroue wat 'n oneweredige groter risiko loop om vermoor te word. "Ons het 'n groot taak om 'n einde te bring aan moord, aanranding, roof, verkragting en geweld teen vroue en kinders waar dit ook al gebeur en wie dit ook mag affekteer. Dit vereis dat alle vredeliewende Suid-Afrikaners saam moet staan om nie net geweldsmisdade te veroordeel nie, maar om saam te werk om dit te beëindig." Ramaphosa sê die gewelddadige betogings in Senekal wys dat daar nog nie wegbeweeg is van die verdeling en wantroue van die verlede nie. "Diegene wat dink plaasmoorde raak net 'n klein deel van ons bevolking, is verkeerd. Die boerderygemeenskap is 'n integrale deel van ons ekonomie. "Die boerderygemeenskap lewer die kos wat ons eet. Geweldsmisdade op plase hou nie net 'n bedreiging vir die veiligheid van ons landelike gemeenskappe in nie, maar ook vir ons nasie se kossekerheid." Hy sê ook die bewering dat geweldsmisdade op plase 'n georkestreerde veldtog deur swart mense is om wit boere van hul plase te dryf,  eenvoudig nie waar is nie. "Verskeie studies wys dat misdaad in plaasgemeenskappe grotendeels opportunisties is. Landelike gemeenskappe is meer kwesbaar weens hul geïsoleerde ligging en weens die gebrek aan toegang tot sekuriteit en ander dienste. "In teenstelling met die onverantwoordelike bewerings van sommige drukgroepe, is moorde op plase nie etniese reiniging nie. Hulle is nie volksmoord nie. Dit is kriminele dade en moet so gehanteer word. Die landelike veiligheidstrategie is afhanklik van beter samewerking tussen die polisie, besighede, boerderyorganisasies en gemeenskappe, sê hy. "Een moord is 'n moord te veel. Ons sataan in solidariteit met alle slagoffers van misdaad ongeag of hulle in stede of op plase woon en of hulle boere of plaaswerkers is. "Ons moet saamwerk om misdadigheid uit te roei, of dit nou in Senekal of die strate van Delft gebeur. Misdaad is nie iemand anders se probleem nie. Dit is 'n gesamentlike probleem."