HEIDELBERG. – Die noodlot het weer vir die soveelste keer dié dorp se polisiediens getref toe ’n middeljarige man hom na bewering Saterdagmiddag in die selle gehang het. Die skoknuus het soos ’n veldbrand versprei en tot gevolg gehad dat inwoners buite die polisiestasie begin saamdrom het. Dié nuus, asook die onlangse dood van Henry “Pielie” October, het ook tot gevolg gehad dat inwoners Sondag die polisiestasie beset het. Jan “Bakkie” Esau (51) van Slangrivier is gearresteer nadat hy glo sy vrou se klere uitgebrand en haar aangerand het. Volgens sy vrou, Maria, het sy Vrydagaand by sy niggie gaan slaap omdat hy met haar “perform” het. Sy beweer dit was maar roetine as hy gedrink het. Vroeg die volgende oggend het haar buurvrou haar kom vertel dat hy haar klere uitgebrand het. Hy het kort ná dit daar aangekom en haar aangesê om saam met hom huis toe te gaan. Sy vertel: “Ek het hom eers gevra of hy my klere uitgebrand het, waarop hy my nie geantwoord het nie. Ek is toe saam met hom huis toe waar ek ontdek het dat hy ál my klere uitgebrand het. “Ek het sy neef gevra om die polisie te ontbied toe hy weer moeilik raak. “Hulle het lank geneem om te kom, maar het uiteindelik daar aangekom waar hulle hom gearresteer het.” Merke Toe sy gepols is oor of dit waar is dat hy sy polse gesny het, het sy genoem dat hy wel op ’n vorige keer toe hy in die tronk in Buffeljags­rivier was, sy polse gesny het. Die merke is volgens haar nog sigbaar. “Die polisie het laat weet dat hy hom gehang het,” het sy bewoë gesê. Benewens Maria, laat Esau twee dogters, een seun en een kleinseun agter. Kapt. Malcolm Pojie, polisiewoordvoerder, sê ’n dossier is geopen nadat die polisie ’n aangehoudene dood in die selle aangetref het. Pojie sê: “ ’n Aangehoudene is Saterdag omstreeks 15:25 dood agter die seldeur aangetref waar hy gehang het. Die ontdekking is gemaak toe lede selbesoek gedoen het. “Geen gemene spel word vermoed nie. Die oorledene was vir oproerige gedrag in hegtenis geneem. “Die saak word deur die onafhanklike polisie-ondersoekdirektoraat (Opod) ondersoek.” Eerw. Chris Nissen, kommissaris van die Suid-Afrikaanse Menseregtekommissie (SAMRK), het Heidelberg Maandagmiddag besoek. Hy het ook onderneem om dié week toe te sien dat die geval ondersoek word. Lt.kol. Sipho Dyani, die plaaslike stasiebevelvoerder, en die plaaslike taakkomitee onder leiding van James Gelderbloem, wyksraadslid, help met die ondersoek. Nissen het inwoners ingelig dat lede van Opod môre in Heidelberg sal wees om die gemeenskap toe te spreek en die saak te ondersoek.