HOERA! Barakat het die prys vir die rolprent met die beste storielyn opgeraap by die Reel Sisters of the Diaspora-filmfees! Die Suid-Afrikaanse movie vier die lewe en kultuur van die Kaapse Vlakte. Dit het dié toekenning gewen op die gesaghebbende Amerikaanse filmfees vir vroue van kleur. Barakat is die eerste Moesliem-speelfilm in Afrikaans wat in Suid-Afrika vervaardig is. Die 23ste Reel Sisters of the Diaspora-filmfees het op 24 Oktober begin. Net 20 rolprente het die line-up vanjaar gemaak. Die prysuitdeling kan op Dinsdag 17 November virtueel gekyk word. Medestigters Reel Sisters, wat deur die tydskrif African Voices en die LIU Brooklyn-kampus begin is, is die eerste Academy-kwalifiserende filmfees wat aan vroue van kleur gewy word. Amy Jephta het Barakat se regie behartig en Ephraim Gordon het die rolprent vervaardig – hulle is ook medestigters van die produksiemaatskappy PaperJet Films. Die rolprent behoort in Mei 2021 in rolprentteaters in Suid-Afrika te begin draai. Indigenous Film Distribution sal die verspreiding behartig. Amy sê: “Ons is in die wolke dat Barakat dié invloedryke toekenning gewen het omdat die rolprent vooropgestelde narratiewe oor die Kaapse Vlakte en bruin gemeenskappe uitdaag en die fokus weg van die geweld en na die viering van die lewe en kultuur en die belangrikheid van familie wil verskuif.” Matriarg Barakat vertel die storie van Aisha Davids, ’n weduwee, wat probeer om die vrede tussen haar vier seuns te bewaar. Haar seuns sukkel om die dood van hul pa twee jaar tevore te verwerk. Hoewel die rolprent op die Davids-familiedrama fokus, is daar ook baie lekkerlag-oomblikke. Barakat is in Lansdowne en Athlone geskiet. Vinette Ebrahim vertolk die rol van die matriarg, Aisha Davids. Die vier seuns word gespeel deur Joey Rasdien, Mortimer Williams, Keeno-Lee Hector en Danny Ross. Die cast sluit in Quanita Adams, Bonnie Mbuli, Leslie Fong en June van Merch.