DIE Amerikaanse president, Donald Trump, sê hy doen baie goed nadat hy positief getoets het vir Covid-19, maar dat die volgende paar dae die ware toets gaan wees. Trump is Saterdag in die militêre hospitaal Walter Reed opgeneem waar hy met die anti-retrovirale medikasie Remdesivir behandel word. Hy het Saterdagaand in 'n video op Twitter gesê hy het aanvanklik nie so goed gevoel toe hy in die hospitaal opgeneem is nie, maar voel nou stukke beter. "Oor die volgende paar dae, dink ek, gaan die ware toets wees. Ons kyk wat oor die volgende paar dae gebeur," sê Trump. Sean Conley, Trump se dokter, het Saterdag aan die media gesê Trump het nie ekstra suurstof gekry nie en is die afgelope 24 uur koorsvry. Mark Meadows, personeelhoof van die Withuis, het egter gesê hy's bekommerd oor Trump se toestand en dat die volgende 48 uur baie belangrik gaan wees. - BBC News  