DIE Stormers moes Vrydagaand behoorlik die kastaaings uit die vuur krap om uiteindelik met ’n smash-and-grab-oorwinning teen die Pumas in Nelspruit uit die stryd te tree. Die Kapenaars was uiteindelik met 42-37 in ’n Superrugby Unlocked-kragmeting met die Pumas in die Mbombela-stadion baas, nadat die rustydtelling 30-14 in die begeesterde tuisspan se guns was. Dit was die eerste keer in die geskiedenis dat dié twee spanne in ’n Superrugby-kompetisie kragte meet. Die Stormers het eerste bloed geruik toe hul binnesenter, Rikus Pretorius, onmiddellik na die afskop van die game gaan score het. Die woelwater-skrumskakel, Herschel Jantjies, het ’n skop van die Pumas se heelagter, Devon Williams, afgestorm. Pretorius het die situasie uitgebuit vir die Kapenaars se eerste drie. Die Pumas het onmiddellik teruggeslaan met ’n onderskepdrie van hul regtervleuel, Neil Maritz, na ’n lang aangee deur die Stormer-agtsteman, Juarno Augustus, naby sy doellyn. Die span van Mpumalanga het met voortreflike spel vorendag gekom. Jimmy Stonehouse (afrigter) se manne het nie net die game takties baie slim benader nie, maar het boonop elke keer probeer om die bal in die tackle lewend te hou. Dié taktiek van hul losskakel, Eddie Fouche, en voormalige Stormer-speler, Willams in die laaste vesting, het vrugte afgewerp. Hulle het die Stormers se groot pak voorspelers die heeltyd laat omdraai en sodoemde op die agtervoet gedwing. Dit was veral die vurige losvoorspeler Jeandré Rudolph, die senter Wayne van der Bank en Williams wat met hul skitterspel die beïndruk het. Rudolph het uitstekende lyne gehardloop. Hy het briljant met van der Bank gekombineer. Dié twee was verantwoordelik vir die Pumas se tweede en derde drieë van die eerste helfte. Van der Bank het ook ’n hand gehad in die tuisspan se vierde drie, toe hy Maritz met ’n deftige offload weggestuur het vir die vleuel se tweede vyfpunter. Dit sê baie van die speler se vertoning dat Van der Bank agterna as die speler van die wedstryd in die verloorspan aangewys. Die Stormers het ’n groot terugslag beleef toe hulle hul kaptein, Siya Kolisi, met ’n besering verloor. Kolisi is deur die bobaas-baljagter Nama Xaba vervang. Die Stormer-senters Pretorius en Dan du Plessis het puik in die middelveld gekombineer vir die Stormers. Jantjies het ’n slim ondersteunende lyn gehardloop en ’n goed berekende aangee van Du Plessis ontvang vir die Kapenaars se tweede vypunter. Die Stormers het hierna ongelooflike karakter gewys. Die plaasvervanger Neethling Fouche se drie in die 62ste minuut, Bongi Mbonambi se drie van ’n rolmaalbeweging en die linkervleuel Leolin Zas se drie het John Dobson (afrigter) se span sowat vyf minute voor die eindfluitjie weer binne trefafstand (37-35) gebring. Dit het gelyk asof die Pumas vir ’n groot opskudding gaan sorg, maar die Stormers se World Cup-heelagter, Warrick Gelant, se drie in die doodsnikke het uiteindelik die knoop vir die besoekers deurgehaak. Aan die einde van die dag was dit die Stormers se meer ervare plaasvervangers wat in die tweede helfte ’n groot verskil kom maak het. Die spoedvraat Edwill van die Merwe, wat die game in die beseerde Sergeal Petersen se plek begin het, het ook die oog gevang met indrukwekkende spel op die regtervleuel. Swiel het hom ook goed van sy taak gekwyt in die nr.10-trui in die afwesigheid van Damian Willemse. Willemse moes noodgedwonge voor die game weens besering onttrek. Die Stormers het ses drieë teenoor die vier van die Pumas gedruk, met Swiel wat in die kol was met ses doelskoppe. PUMAS - drieë: Neil Maritz (2), Jeandre Rudolph, Wayne van der Bank, doelskoppe: Eddie Fouche (2), Neil Maritz (2); strafdoele: Fouche (3) STORMERS - drieë: Rikus Pretorius, Herschel Jantjies, Neethling Fouche, Bongi Mbonambi, Leolin Zas, Warrick Gelant, doelskoppe: Tim Swiel (6).