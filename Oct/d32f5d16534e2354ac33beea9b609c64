DIE polisie in die land gebruik sekswerkers as hul persoonlike kitsbanke, het die adjunkminister van maatskaplike ontwikkeling, Hendrietta Bogopane-Zulu, gesê. "Wanneer hulle platsak is, gaan arresteer hulle sekswerkers en laat hulle die skulderkenningsboete betaal en wanneer hul vroue nie vir hulle wil seks gee nie, gaan hulle en soek gratis seks," het Bogopane-Zulu Maandag tydens 'n gesprek met sekswerkers gesê. Bogopane-Zulu sê tensy almal in die land hulle in die skoene van sekswerkers plaas, gaan hulle altyd soos uitgeworpenes behandel word. "Daar is nie 'n ons en 'n hulle nie. Ons is almal sekswerkers. Die verskil is net of jy pre-paid, pay-as-you-go of op kontrak is. Jy is in ieder geval 'n sekswerker." Bogopane het gesê as getroude vrou val sy ook in die kategorie van sekswerker. Sy sê die verskil is dat sy prepaid is omdat lobola vir haar betaal is. Cassel Mathale, adjunkpolisieminister, het hom daartoe verbind dat die polsie en ministerie beter sal doen wanneer daar met sekswerkers te werk gaan. Mathale sê hoewel sekswerk steeds 'n misdaad in Suid-Afrika is, gee dit die polisie nie die reg om sekswerkers te viktimiseer nie.