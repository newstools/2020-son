'N SENIOR amptenaar van 'n munisipaliteit in Limpopo is Vrydag in verband met diefstal van R4,8 miljoen deur die Valke gearresteer. Kapt. Matimba Maluleke, Valke-woordvoerder, sê komiteelede van die Makgatho Community Property Association het hulle in 2018 oor die beweerde diefstal ingelig. Die 53-jarige amptenaar van die Molemole-munisipaliteit was tussen 2015 en 2018 deel van die Makgatho Community Property Association (MCPA). Luidens 'n polisieverklaring het die amptenaar na bewering met ander komiteelede gekonkel om 'n boerderytender aan 'n maatskappy toe te ken waarmee sy vrou verbind word. "Die ondersoek het verder bevind dat die maatskappy geen dienste aan die gemeenskap gelewer het nie, hoewel hulle R4,8 miljoen van die vereniging daarvoor ontvang het," sê Maluleke. Die amptenaar verskyn Maandag in die Polokwane-landdroshof. Brig. Thabo Ramela, waarnemende provinsiale hoof van die Valke, het die arrestasie verwelkom en sê dis 'n sterk waarskuwing aan alle regeringsamptenare dat diefstal van Jan Publiek se geld nie geduld sal word nie. Luidens berigte is 'n parlementslid, 'n voormalige komiteevoorsitter van die MCPA asook 'n werknemer van 'n bank die naweek gearresteer.