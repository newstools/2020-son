SIYA Kolisi het Saterdag se Springbok Showdown op Nuweland as die begin van ’n nuwe era beskryf. Dit is wanneer die Springbok-kaptein ’n Groen-span teen ’n Goud-span in ’n proefwedstryd in die skadu van Tafeberg gaan aanvoer.  Lukhanyo Am is die kaptein van die Goud-span. Kolisi beskou dié kragmeting as die begin van ’n nuwe era met 'n magdom talentvolle jong spelers wat ’n kans gaan kry om te beïndruk. Kolisi het Vrydag in 'n aanlynkonferensie gesê: “Ja, dit is uiteraard die begin van ’n nuwe era vir ons. Ons jaag ’n nuwe son. “Die World Cup van laas jaar lyk op die oomblik maar baie ver weg. Ons moet dus ’n vars begin maak. Dit was wonderlik om nuwe gesigte te sien en met die ouens te gesels. Hulle wou weet wat dit verg om bo uit te kom. “Dit is waaraan ons hulle vandeesweek blootgestel het. Hulle weet nou hoe lyk 'n week in die Springbok-omgewing. Hulle weet ook hoe die boodskappe die dag voor ’n game kom en hoe hulle daarvoor moet voorberei. Ek dink hulle sal geweldig baie van hierdie week af wegneem, veral die young guns.” “Hulle moet net uit gaan en wys dat hulle nie bang is nie en hul harte uit speel. Jy moet geen pyn wys veral wanneer jy ’n groot duikslag maak nie. Daar gaan ook gekyk word na die spelers se werkverrigting van die bal af. Ons verstaan ook dat foute gemaak gaan word. Daar is ‘n aantal spelers in beide groepe wat hul eerste week in ’n senior Springbok-omgewing beleef het. Kolisi was in dieselfde situasie in 2012. “Ek het destyds ‘n proesel van Bok-rugby gekry. Dit was ongelooflik. Jy voel en sien net wat die hele week gebeur en dit laat jou net meer wil hê. “Ek hoop dat ons die ouens verwelkom het. Hulle hou van die omgewing, volgens wat ek gehoor het. Dit was die boodskap wat ek van ouens soos Evan Roos gekry het voordat hy vertrek het, en nou speel JJ (van der Mescht). Ek is dus baie opgewonde daaroor. “Deur met hulle te praat, het my laat besef dat ek eintlik wil hê dat hulle 'n deel van hierdie groep wil wees en sien hoe wonderlik dit is, dat almal ’n stem het. Die afrigtingspersoneel praat ook só. “Die ouens was mal daaroor en hulle weet presies hoe om die span te haal. Daar is geen grys areas nie. Hulle weet dus presies wat dit verg om die span te haal. Hulle het ook ouens soos Lukhanyo (Am) wat hulle daaraan kan herinner wanneer hulle teruggaan na hul unies. Hulle kan sien wat die standaarde is.” Kolisi het laas week in die Super Fan game teen die Lions op Loftus Versfeld in Pretoria gewys dat sy fiksheid nog nie 100% is nie nadat hy sedert Maart met ’n kniebesering tydens die lockdown buite aksie was. “Vir nou gaan ek net al my aandag op dié game toespits. Ek sal graag wil sien waar ek is. Laas week was ’n bietjie tough. Ek wil vandeeesweek ’n bietjie beter wees en meer betrokke in die game wees. Dit gaan tyd vat, maar ek wil net seker maak dat ek alles op die veld los. Die belangrikste ding is dat ek net weer terug op die veld kan wees. Ek wil net weekliks ’n verbetering sien.”