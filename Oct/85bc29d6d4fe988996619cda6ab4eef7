WANDiSILE Simelane het Vrydagaand gewys waarom hy so hoog aangeksryf word as ’n rugbyspeler. Dit was Simelane se eerste keer in die beginspan van die Lions in die Superrugby Unlocked-kompetisie. Die 22-jarige buitesenter van die Lions het met ’n puik vertoning vorendag gekom om die span van Johannesburg na ’n oortuigende oorwinning van 61-31 oor Griekwas op Ellispark te help. In die Lions se eerste twee games van die kompetisie het Ivan van Rooyen, die coach van die Lions, die kombinasie van Dan Kriel en Burger Odendaal in die middelveld gekies. Simelane het Durban en Kaapstad toe gereis as ’n ekstra plaasvervanger in die Lions se nederlae teen die Sharks en Stormers. Die tuisspan het altesaam nege drieë teenoor die besoekers van Kimberley gedruk en was met die rustyd reeds met 28-3 voor. Simelane het ’n hand gehad in baie van die Lions se drieë. Die vleuel Courtnal Skosan het ‘n driekuns aan drieë behaak, terwyl Elton Jantjies, die Lions-kaptein, in die kol was met agt doelskoppe. Hy het 16 punte tot sy span se sege bygedra. Al het die Lions vir Griekwas behoorlik kafgedraf, het Scott Mathie (afrigter) se span nooit tou opgegooi nie. Die Poubloues het met ’n terugvegpoging in die tweede helfte vorendag gekom, maar teen daai tyd was die Rooibontes se voorsprong reeds te groot. Simelane wat een skitterdrie gedruk het, en talle ander geskep het, is agterna welverdiend as speler van die wedstryd aangewys. Hy het oor sy vertoning gesê: “Ja, ek het die game baie geniet. Dit was ‘n awesome performance van die boys. Daar is nog drie of vier games oor in die Superrugby Unlocked-kompetisie. Ons is net bly dat ons ons eerste oorwinning op so ’n wyse kon kry. “Dit was ’n massiewe spanpoging. Ons het goed as ’n span gespeel en by die game-plan gehou. Dit was ‘n pragtige aand en great toestande om rugby in te speel. In die tweede helfte het die manne dalk net ‘n bietjie te excited geraak. Ons is net gelukkig dat ons die knoop kon deur haak,” het Simelane bygevoeg. Die Lions pak volgende week die Bulls op Ellispark, terwyl Griekwas die Stormers in Kimberley aandurf. LIONS – drieë: Courtnal Skosan (3), Dan Kriel, Stean Pienaar, MJ Pelser, Jaco Visagie, Wandisile Simelane, Nothnagel, doelskoppe: Elton Jantjies (8) GRIEKWAS - drieë: Zak Burger, Hendrik Luus, James Verity-Amm, Tinus de Beer; doelskoppe: Whitehead (4); strafdoel: Whitehead