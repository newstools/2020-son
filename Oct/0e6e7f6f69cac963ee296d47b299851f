TERWYL professionele krieketspelers eersdaags terugkeer na krieketstadions landwyd, gaan amateurspelers waarskynlik eers in die nuwe jaar toegelaat word om te speel. Krieket Suid-Afrika (KSA) is tans besig om oral vure in raadsale dood te slaan en klubkrieket is waarskynlik nie hoog op sy lys nie. Daar is steeds geen duidelike riglyn van dié beleërde organisasie oor wanneer klubkrieket vir die 2020-’21-seisoen kan begin nie. Die seisoen strek gewoonlik van September tot einde Maart, maar Krieket Boland en WP Krieket het gister aan Son erken hulle wag vir KSA se go-ahead voordat hulle kan voortgaan om oefeninge, wedstryde en ligas aan te bied. Hervat James Fortuin, die uitvoerende hoof van Krieket Boland, sê: “Ons werk tans met klubs om hul terugkeer so seamless as moontlik te maak. Ons het klaar twee formele vergaderings met Premier- en Promosieligaklubs gehad. Ons help ook om klubs se protokolle te ontwikkel. “Ons verwag om klubwedstryde eers vroeg in Januarie 2021 te hervat.” David Brooke, die Westelike Provinsie Krieketvereniging se woordvoerder, sê op sy beurt: “Ons wag op die riglyne en protokolle van Krieket Suid-Afrika en die nasionale regering oor wanneer ons weer kan begin oefen en speel. Tot dan moet ons maar geduldig probeer bly. “Die Westelike Provinsie Krieketvereniging het klubs drie keuses gegee vir die voorbereiding hangende die terugkeer. “Ons sal laat weet sodra ons meer inligting tot ons beskikking het.” KSA is klaarblyklik besig om finale reëlings in plek te kry vir die veilige terugkeer na die speelveld en sê amateurkrieket sal na verwagting vroeg volgende jaar begin.