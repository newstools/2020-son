BETOGINGS het Maandag uitgebreek onder inwoners van Lanquedoc in Groot-Drakenstein. ’n Groep inwoners het besluit om die wet in eie hande te neem en onwettige shacks af te breek wat Vrydag in ’n oop stuk veld opgerig is. Hulle het tyres in die paaie gebrand en die ingang versper. Dit het na bewering ook gelei tot die dood van ’n 24-jarige vrou wat tydens die protesaksie ’n asma-aanval gekry het. Volgens inwoners is die ambulans verhoed om die plek binne te gaan en die vrou het beswyk terwyl sy op mediese hulp gewag het. Die oorledene se familie wou nie by Son se besoek met die media praat nie. Nelisa Palo (40), een van die mense wat ’n onwettige shack opgerig het, sê dit het alles begin toe ander inwoners Maandagoggend hul nuwe shacks probeer afbreek het. Palo vertel dat hulle al langer as 10 jaar backyarders in Lanquedoc is. Palo sê van die beloftes aan hulle jare terug dat hulle huise op die oop stuk veld sou kry, het net gekom nie. Sy sê daar het oor die jare net meer shacks op een jaart opgespring en hulle soek nou hul eie plekke. Volgens Palo het baie tydens die lockdown hul werk verloor en hulle kan nie meer bekostig om te huur nie. Aanspreeklik Jeremy Schoeman, ’n inwoner, sê dis nie reg dat mense sommer net shacks opsit nie. Volgens Schoeman moet die raadslid aanspreeklik gehou word vir die dinge wat nou in die gemeenskap aangaan omdat dit nie die eerste keer is dat so iets gebeur nie. Hy doen ’n beroep dat die raadslid so spoedig moontlik ’n vergadering moet roep om die inwoners toe te spreek oor toekomstige behuisingsprojekte. Intussen sê Stuart Grobbelaar, woordvoerder van die Stellenbosch-munisipaliteit, die erf wat tans beset word, is privaat eiendom. “Die eienaars het toe die munisipaliteit genader om moontlik die grond vir behuisingsdoeleindes aan die munisipaliteit te verkoop.” Grobbelaar sê daar is reeds gesprekvoering tussen die eienaars­ en die munisipaliteit om moontlike opsies vir behuising te oorweeg. ’n Vergadering met die eienaars en verteenwoordigers van die backyarders het op 12 Oktober plaasgevind. Die doel was om verhoudinge te kweek en munisipale prosesse aan die gemeenskap te verduidelik. Belê Volgens Grobbelaar is daar op hierdie vergadering ooreengekom om ’n werksessie te reël vir in November om moontlike scenario’s en basiese uitlegte te bespreek. “Die munisipaliteit is steeds ondersteunend en bereidwillig om die genoemde sessie te belê,” voeg Grobbelaar by.