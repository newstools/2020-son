ENIGE punt teen Orlando Pirates buite die Kaap behoort tevredenheid te skep. Maar dis die verspeelde kanse wat nie so lekker vir Stellenbosch FC se coach, Steve­ Barker, afgaan nie. Hy glo sy span het genoeg kanse in die eerste helfte gehad om Pirates te fnuik en met maksimum punte uit die stryd te tree. Ongelukkig moes Stellenbosch settle vir ’n draw (1-1) in Woensdag se Premierliga-wedstryd in die Orlando-stadion. Boonop moes die Kaapse besoekers ’n agterstand van 0-1 uitwis vir daai enkele punt. Dis toe Nathan Sinkala die Seerowers se Ntsikelelo Nyauza se doel reeds laat in die eerste helfte uitgekanselleer het. In die tweede helfte is Stellies ook in hul eie helfte vasgepen en moes hulle behoorlik walgooi. Dit sou beslis nie die geval gewees het as Stellenbosch sy kanse in doele omskep het nie. Nóg ’n taai stryd staar Stellenbosch in die gesig wanneer hy SuperSport United Woensdag in die Lucas Moripe-stadion pak. “Ek verwag dat ons ons kanse meer sal benut. Die stryd teen Pirates was een van twee helftes. “Ek wil hê ons moet voor die hok genadeloser wees, want as ons die opposisie op die agtervoet het, moet ons leer om daaruit munt te slaan!” het Barker geblaf.