BAFANA Bafana se nederlaag van 1-2 teen Zambië Sondag in Rustenburg is iets waarmee gelewe kan word. Maar die verleentheid oor wat van die veld gebeur het, gaan die verstand te bowe. Bafana Bafana se afrigter, Molefi Ntseki, en sy tegniese span het met Nike-sweetpakbaadjies langs die veld gestaan – en nie dié van die nuwe borg vir kleredrag, Le Coq Sportif, nie. Safa, sokker se beheerliggaam, het net laas week die nasionale sokkerspan se nuwe kit bekend gestel. Dié Franse sport-uitruster gaan Bafana Bafana vir die volgende vyf jaar uitrus. Ntseki-hulle het die Nike-logo’s met swart tape probeer wegsteek om ’n botsing van belange te voorkom. Safa se uitvoerende hoof, Tebogo Motlanthe, het erken die voorval met die sweetpakbaadjies kon vermy geword het. “Dit is iets wat ons nie gesien het toe die wedstryd begin het nie,” het Motlanthe gesê. “In die tweede helfte het hulle dit nie meer gedra nie, want ons het dit reggestel. “Dis iets wat nooit moes gebeur het nie.”