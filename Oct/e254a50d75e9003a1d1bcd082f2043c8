TWEE verdagtes is Dinsdagaand gearresteer ure nadat hulle na bewering drie mans in Delft-Suid na 'n stryery oor drank doodgeskiet het. Die drie mans van 19, 21 en 23 jaar oud is met veelvuldige skietwonde in 'n shack in die Lockdown-informele nedersetting gevind. "Inligting wat na die voorval ingesamel is, dui daarop dat daar 'n stryery oor alkohol Maandagaand in die shack was, wat daartoe gelei het dat twee mans die shack verlaat het," sê Brig. Novela Potelwa, 'n polisiewoordvoerder. "Skote is in die vroeë oggendure uit die shack gehoor en die verdagtes is gesien terwyl hulle te voet gevlug het." Die 25- en 29-jarige verdagtes verskyn Donderdag in die Bellville-landdroshof op klagte van moord.