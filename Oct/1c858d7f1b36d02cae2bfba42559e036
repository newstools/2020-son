JAKE White, afrigter van die Bulls, glo daar is tye wanneer ’n span net lelik moet wen. Dis presies wat Saterdag op Loftus Versfeld in Pretoria gebeur het toe White se span hard moes swoeg om die Griekwas met 30-23 in ’n Superrugby Unlocked-wedstryd te klop. White sê oor sy span se vertoning: “Dit was ’n groot toets van karakter vir ons. “Almal het verwag dat dit maklik teen die Griekwas sou wees. Ek is ’n nuwe coach vir die groep en ken die spelers nog nie so goed nie. “Ons het nie goed gespeel nie, maar ek is happy dat ons teruggeveg het. Daar’s tye dat jy ook net lelik moet wen.” Hy glo die Griekwas verdien baie krediet vir hul vertoning. “Hulle het ons momentum gestuit en baie veggees gewys. “Ons het aanvanklik van die een kant na die ander kant van die veld gespeel. Toe ons met ’n meer direkte benadering met die voorspelers kom, het dinge verander. “Griekwas het goed verdedig, maar ons het ’n paar kanse vroeg in die game verbrou. “Ons het nie baie ritme gehad nie. Hulle het 16 strafskoppe afgestaan, terwyl ons net 8 keer gestraf is. “Ons kon dalk meer kompeterend by die afbreekpunte gewees het deur meer spelers daar te laat meeding. Dit is waar hulle aanvanklik die oorhand gehad het wat hulle vroeg ritme gegee het. “Dit is iets waarna ons sal moet kyk.” Scott Mathie, Griekwas se coach, glo sy span het genoeg gedoen om die game te wen. “Ek is nie gelukkig met die nederlaag nie, maar ek is baie trots op die effort van die manne. Ek dink ons moet ons game management verbeter. “Ons het probleme gehad om uit ons eie halfgebied te kom. Daar is egter ook baie positiewe aspekte wat ons uit die game kan vat. “Ons het hul maul baie goed verdedig. Ons het goeie fases saamgestel en mooi drieë gedruk. Ek dink Zak Burger (skrumskakel) het voortreflike spel gelewer en het die Speler van die Wedstryd-toekenning verdien. “Ons sal baie selfvertroue uit die game kan kry, veral omdat ons ’n goeie kans gestaan het om die Bulls op Loftus te klop. Ek dink die manne het fisiek hul hand opgesteek. Ek haal my hoed af vir die spelers,” sê Mathie.