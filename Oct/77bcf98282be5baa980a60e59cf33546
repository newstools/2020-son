'N DRIEJARIGE meisie van Johannesburg is dood verklaar kort nadat sy in 'n swembad gevind is. Ineke van Huyssteen, 'n ER24-woordvoerder, sê toe paramedici Woensdag by die huis in Florida opdaag, was omstanders reeds besig om CPR op haar toe te pas. Van Huyssteen sê sy is hospitaal toe geneem terwyl CPR die heeltyd op haar toegepas is. "Ondanks die beste pogings van almal betrokke, het die dogtertjie vinnig verswak. Sy is kort daarna dood verklaar," sê Van Huyssteen. Die presiese omstandighede rondom die voorval is nie bekend nie. - News24 