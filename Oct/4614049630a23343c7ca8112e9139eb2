DIE Suid-Afrikaanse Rugbyunie (SA Rugby) kan straks 'n wins van R118 miljoen prysgee as hy besluit om die Springbokke van die Rugby Championship te onttrek. Dié beheerliggaam moes glo teen Woensdag 'n besluit maak oor die Bokke se deelname ná gesprekke met Suidelike halfrond-rugby se beheerliggaam, Sanzaar. SA Rugby het egter in ’n verklaring gesê dat hy nog 48 uur kans het om 'n besluit oor die Bokke se deelname te neem, nadat daar Dinsdag met Sanzaar ontmoet is en ooreengestem is vir meer tyd. SA Rugby het meer tyd versoek sodat hy met interne belanghebbendes kan bespreek wat die finale besluit gaan wees en in sy verklaring aangedui dat dit die geskeduleerde vertrek van die Springbokke vir die vierhoekige kompetisie gaan vertraag. Vanjaar se Rugby Championship word in Australië gespeel weens die Covid-19-pandemie. Die Springbokke moet op 7 November in hul eerste wedstryd van dié vierhoekige reeks teen Argentinië speel. Dit blyk nou – sou die Bokke gaan speel – egter op ’n latere datum in hul eerste wedstryd van dié kompetisie gaan speel. Die Austaliese koerant The Sydney Morning Herald het ook berig dat bronne binne die Australiese Rugbyunie (ARU) glo dat SA Rugby sal besluit om die Bokke te stuur, gegewe die geldelike implikasies wat dit vir die Suid-Afrkaners kan beteken. Maar dit is nie net SA Rugby wat geld sal verloor as hulle die Bokke onttrek nie – Australië, Argentinië en Nieu-Seeland kan ook swaar in die wallett getref word weens die verwagte besluit. Dit is omdat Sanzaar weer na die uitsaaiers moet gaan en verduidelik waarom daar nou net drie spanne gaan speel, nadat daar ooreengekom was vir ‘n toernooi wat oor ses weke gespeel sal word, met twee wedstryde agter mekaar.