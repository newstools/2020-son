DIE shootings in Delft en Hanover Park gaan steeds aan ten spyte van die ekstra wetstoepassers wat ontplooi is. In Delft is drie ouens Dinsdagoggend afgemaai en in Hanover Park is iemand weer Maandagaand koelbloedig doodgeskiet. Volgens Kashiefa Mohammed, woordvoerder van Hanover Park se gemeenskapspolisiëringsforum (GPF), het niks verander sedert die 60 ekstra wetstoepassers in die area ontplooi is nie. Mohammed sê: “Die mense lewe steeds in vrees. “Die skietery gaan nog aan. In dié week is twee mense raakgeskiet en een is dood. “Verlede week is daar ook iemand doodgeskiet. “Ons kinders moet nog steeds duck en dive vir die bullets en dit is skoolvakansie. “Die gangsters skiet in die aande as die law enforcement-ouens nie in die area is nie.” Ebrahim Abrahams, voorsitter van Hanover Park se GPF, sê: “Ons benodig hulle in die area, maar dit gaan nie werk as hulle nie met die gemeenskap saamwerk nie. “Daar is geen waarborg hoe lank hulle in die area gaan wees nie. “Om die wetstoepassers in die area te ontplooi is net ’n politieke strategie wat hul politieke agenda pas.” In Delft het die cops twee verdagtes gearresteer vir die driedubbele moord wat Dinsdagoggend gepleeg is. Hokkie Volgens Charles George, voorsitter van Delft se gemeenskapspolisiëringsforum, het die verdagtes Maandagaand biere by die Lockdown Village-plakkerskamp oorkant die N2-snelweg gaan koop. George sê: “Daar het drie mans buite die hokkie gesit. “Die twee verdagtes wou biere koop, maar die mans het gesê die biere is nog warm. “Die mans het gesê hulle moet eers die biere in die yskas sit om koud te word. “Hulle het toe aangedring om die warm biere te vat, maar die drie mans het hulle weggejaag. “Die twee verdagtes het die volgende oggend vroeg teruggekom en die drie mans (na bewering) doodgeskiet.” Volgens brig. Novela Potelwa, ’n polisiewoordvoerder, is die verdagtes van 25 en 29 jaar Dinsdagaand in hegtenis geneem. Brig. Potelwa het bevestig die verdagtes het oor alkohol baklei en dit het tot die skietery aanleiding gegee. Hulle is van moord aangekla en sal binnekort in die Blue Downs-landdroshof verskyn.