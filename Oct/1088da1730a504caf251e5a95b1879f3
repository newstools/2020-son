JAKE White glo dit sal onregverdig wees om te verwag dat Suid-Afrika vanjaar aan die Rugby Championship moet deelneem. Die Suid-Afrikaanse Rugbyunie (Saru) het in ’n verklaring gesê die Bokke moet vandeesweek besluit of hulle aan die kompetisie gaan deelneem of nie. Die Bulls se direkteur van rugby het Saterdag ná sy span se oorwinning met 30-23 oor die Griekwas in die Superrugby Unlocked-kompetisie in ’n aanlyn konferensie gesê hy glo nie dis ’n goeie idee vir die Bokke om vanjaar toetse teen die Wallabies, die All Blacks en die Poemas te speel nie. Die voormalige Bok-breier wat Suid-Afrika in 2007 in Frankryk tot World Cup-glorie gelei het, sê: “Ja, ons verstaan dat almal graag toetse wil speel. “As coach sal ek nie vanjaar aan die Rugby Championship wou deelneem nie. Ek dink dit is ’n bietjie unfair. “Daar moet in ag geneem word dat daar spelers in die buiteland is wat uit hul verpligtinge by hul klubs moet kom.” Hier praat White onder andere van World Cup-wenners soos Cheslin Kolbe (Toulouse), Faf de Klerk (Sale Sharks) en Eben Etzebeth (Toulon). “Uit die oogpunt van ’n coach is dit nie ’n ideale situasie nie. Ons is tans die kampioen van daardie toernooi. Daar is egter TV-verpligtinge wat Saru moet nakom. “Ek verstaan vir die manne wat in die raadsale sit, is dit uiteraard uit ’n finansiële oogpunt belangrik. “Aan die einde van die dag dink ek nie dis ’n slegte ding vir die spelers nie, veral omdat hulle net een of twee games agter die blad het. “Om onvoorbereid in ’n toernooi te gaan speel waar jy teen van die beste spelers in die wêreld te staan gaan kom, is nie ideaal nie. “Australië en Nieu-Seeland het die afgelope drie of vier maande aanhoudend rugby gespeel. “Dit is moeilik vir ’n afrigter om ’n span bymekaar te kry. Dit is beslis ’n moeilike situasie,” het White verder gesê. Sir John Kirwan, die legendariese All Black-vleuel, het ook laas week op die Nieu-Seelandse TV-rugbykletsprogram The Breakdown gesê hy glo nie die Bokke moet vanjaar aan die Rugby Championship deelneem nie. “Hulle (Suid-Afrika) het nou eers begin rugby speel. Hulle gaan beslis undercooked wees,” was Kirwan se mening.