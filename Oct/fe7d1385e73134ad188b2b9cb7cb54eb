DAVE Rennie het ’n dapper besluit geneem om die talentvolle jong losskakel Noah Lolesio môre in die derde Bledisloe Cup-kragmeting met die All Blacks in Sydney los te laat. Die talentvolle 20-jarige, wat tot dusver net 13 Superrugby-wedstryde vir die Brumbies gespeel het, gaan sy toetsdebuut in die ervare James O’Connor se nr. 10-trui maak. Rennie het ook besluit om nóg ’n groentjie, Irae Simone, langs Lolesio in die beseerde Matt To’omua se plek op binnesenter in te span. Lolesio en Simone is twee van vier nuwe spelers wat in die Aussies se 23-tal ingesluit is. Tate McDermott en Fraser McReight van die Reds gaan hul Wallaby-debuut van die bank maak. Die ervare Dane Haylett-Petty gaan vanjaar vir die eerste keer die laaste vesting beman, met die dinamiese Jordan Petaia op buitesenter. Allan Alaalatoa is die enigste verandering in die pak. Hy gaan saam met Brandon Paenga-Amosa en James Slipper in die voorry sak. Taniela Tupou is onder die plaasvervangers. Soos verwag gaan die 22-jarige Hoskins Sotutu Saterdag vir die eerste keer in die beginspan vir die All Blacks uitdraf. Die agtsteman van die Blues is in die plek van Ardie Savea ingesluit wat op kraamverlof is. Ian Foster, die All Black-breier, het ook besluit om Karl Tu’inukuafe op die loskopstut in die plek van Joe Moody in te span. Moody moet die game weens harsingskudding uitsit. Sam Whitelock is terug op slot in die beginspan. Die All Blacks se agterlyn bly onveranderd van die een wat Australië met 27-7 in Auckland geklop het. Tyrel Lomax vervang Nepo Laulala op die bank, terwyl Ngani Laumape en Rieko Ioane ook terug in die wedstrydgroep is. Met die eerste Bledisloe Cup game wat gelykop geëindig en die All Blacks wat die tweede toets gewen het, móét die Wallabies môre se game wen om die reeks gelykop te maak. DIE spanne is: WALLABIES – Dane Haylett-Petty, Filipo Daugunu, Jordan Petaia, Irae Simone, Marika Koroibete, Noah Lolesio, Nic White, Harry Wilson, Michael Hooper (k), Ned Hanigan, Matt Philip, Lukhan Salakaia-Loto, Allan Alaalatoa, Brandon Paenga-Amosa, James Slipper. BANK: Jordan Uelese, Scott Sio, Taniela Tupou, Rob Simmons, Fraser McReight, Tate McDermott, Hunter Paisami, Reece Hodge. ALL BLACKS – Beauden Barrett, Jordie Barrett, Anton Lienert-Brown, Jack Goodhue, Caleb Clarke, Richie Mo’unga, Aaron Smith, Hoskins Sotutu, Sam Cane (k), Shannon Frizell, Sam Whitelock, Patrick Tuipulotu, Ofa Tu’ungafasi, Dane Coles, Karl Tu’inukuafe. BANK: Codie Taylor, Alex Hodgman, Tyrel Lomax, Scott Barrett, Dalton Papalii, TJ Perenara, Ngani Laumape, Rieko Ioane.