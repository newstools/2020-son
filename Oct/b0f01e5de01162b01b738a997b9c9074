LADISMITH. – Die vlaag van geweldsmisdaad teen vroue wil net nie stop nie. Lt.kol. Pauline Kriel, plaaslike stasiekommissaris, sê: “Met vroue wat steeds vermoor, verkrag en mishandel word, het ons besluit om die strate in te vaar om groter bewusmaking oor dié misdade te doen. “Die manne en vroue in blou was baie gemotiveerd. “Ons was gewapen – maar met ballonne en pamflette – toe ons die strate ingevaar het.” Die polisie het die plaaslike sakekern en huise in die omgewing geteiken. Hier het hulle die bewusmaking oor gewelddadige optrede teen vroue en kinders verder gevat. Die ballonne het die aandag gevestig op die pamflette vol inligting oor hoe ’n mens jouself en jou eiendom kan beskerm. Die bewoording lees: “Vroue, julle het die reg om gehoor te word. “Rapporteer alle vorme van mishandeling. “Ken die polisie se nommer – 028 551 8105.” Verdagte voertuie en persone kan anoniem aangemeld word en alle inligting word as vertroulik hanteer. AO Jannie Cedras, ’n bekende polisieman in die gemeenskap, het bygevoeg: “Tans ervaar ons ’n groot probleem met huisbraak en diefstal uit voertuie. “Donker areas is onder die aandag van die plaaslike munisipaliteit gebring. “Dwelms speel ook ’n groot rol in misdaad, ook geweld teen vroue. “Die gemeenskap word ook aangemoedig om dit aan te meld.”