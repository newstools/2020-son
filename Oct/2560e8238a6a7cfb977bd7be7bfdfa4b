DIE bokswêreld het gister­oggend wakker geword met die nuus dat Tyson Fury se derde geveg teen Deontay Wilder om die WBC se swaargewigtitel die einde van die jaar van die baan is. Dié verrassende wending baan nou die weg vir Fury en sy landgenoot Anthony Joshua om mekaar volgende jaar in die eerste van drie mega-gevegte te pak. Wilder se kontrak om hom op sy vernedering in Februarie te wreek, is besig om te verstryk. Die Amerikaner se geskeurde biseps herstel stadig en daarom kon hy hom nog nie tot die geveg commit nie, hoewel die tyd vinnig uitloop. Ingeligtes aan weerskante van die Atlantiese Oseaan het aan MailOnline bevestig dat die geveg afgestel is. Dit bring mee dat Fury en Joshua albei voor Kersfees “opwarmingsgevegte” sal hê. Joshua pak die Bulgaar Kubrat Pulev op 12 Desember agter geslote hekke in die Tottenham Stadium. Fury se teenstander moet nog bekend gemaak word. Sy geveg sal ook sonder toeskouers plaasvind. Fury sal verheug wees om weer ’n slag in Engeland voor sy tuisskare te boks, maar dit is glad nie gewaarborg nie omdat geld waarskynlik weer die bepalende faktor gaan wees. Intussen het die voormalige tussengwigkampioen Tony Bellew aan EssentiallySportsgesê Joshua kan Fury klop, maar dan moet hy dit binne ses rondes doen. “As die geveg langer as ses rondes duur, gaan hy verloor,” het hy voorspel.