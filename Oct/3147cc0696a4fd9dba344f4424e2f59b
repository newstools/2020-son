UITEINDELIK kry die Mitchells Plainer Devon Petersen die kans om hom teen die wêreld se voorste darts-speler te meet. Die Suid-Afrikaner het Dinsdagaand in Coventry sy wedstryd in die eerste ronde van die World Grand Prix met ’n klassieke vertoning teen José de Sousa van Spanje met 2-0 gewen. Petersen kom in die tweede ronde teen die wêreld se voorste speler en toernooi-gunsteling, Michael van Gerwen van Nederland, te staan. Petersen was vinnig uit die blokke teen De Sousa en het met sy akkurate gooiwerk deurgaans voorgeloop. Hy het die kragmeting beklink deur met sy laaste dart ’n bull te gooi. Maar nou wag Petersen se grootste toets van sy loopbaan. Van Gerwen het deurgedring toe hy Krzysztof Ratajski van Pole met 2-1 geklop het, maar nie voordat die koue sweet hom afgetap het nie. Van Gerwen was vroeg in die wedstryd teen die toue, maar het hom in ’n kritieke stadium reggeruk. Van Gerwen lyk die laaste paar weke kwesbaar en daarom sal dit Petersen se taktiek wees om die Nederlander uit die staanspoor onder groot druk te probeer plaas. Petersen het lank vir dié kans gewag, maar sal met die beste vertoning van sy loopbaan vorendag moet kom om Van Gerwen uit te skakel. Al sou Petersen verloor, sal die ondervinding vir hom goud werd wees vorentoe in sy loopbaan. Die gewilde Gary Anderson van Skotland was ook weer op sy beste toe hy Rob Cross van Engeland met 2-0 uitgeskakel het.