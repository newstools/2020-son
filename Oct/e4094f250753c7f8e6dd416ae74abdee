DIE Kaapse swaargewigbokser Ardi Ndembo sê goeie sparring partners kan sy sukses vorentoe bepaal. Daarom berei hy hom in die Goudstad voor vir Jackie Brice se toernooi op 27 November in Ottery, Kaapstad. “Die jaar was tot dusver baie tough sonder enige action. “Daarom is Johannesburg nou die plek. Hier is uitstekende sparring partners en ook van Suid-Afrika se elite-boksers wat my help by die Global Boxing Stars-gimnasium in Sunningdale. “Ek kan dus nie wag om weer in die kryt te klim nie. “Ek wil so gereeld as moontlik in die kryt wees sodat ek myself op ’n ranglys kan vestig,” sê hy. Ndembo pak sy landgenoot Romeo Katamba van die Demokratiese Republiek die Kongo in een van die voorgevegte. Ndembo sê die beroepsloopbaan is ’n nuwe fase in sy lewe nadat hy ’n uiters suksesvolle amateur-loopbaan agter die rug het. “Ek besef daar is ’n harde en moeilike pad voor, maar ek is gereed vir enige uit­daging.” Ndembo se bestuurder, Jeremy Bean, sê die plan is om Ndembo volgende jaar in Johannesburg te hou voordat hy na Amerika sal vertrek om sy loopbaan daar voort te sit.