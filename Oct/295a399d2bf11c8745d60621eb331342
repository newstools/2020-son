DIE legendariese All Black-vleuel John Kirwan is gewillig om twee ander voormalige All Blacks vir aandete te vat, so seker is hy die Springbokke gaan nie in vanjaar se Rugby Cham­pionship­ speel nie. Die Suid-Afrikaanse Rubgyunie (SA Rugby) moet aan die einde van dié week ’n besluit daaroor neem of hulle die Wêreldkampioen-Springbokke Australië toe gaan stuur om aan dié jaar se vierhoekige kompetisie deel te neem. Gemeet aan hoe die Bok-spelers in laas week se vertoonwedstryd tussen die Groen- en Goud-span gespeel het, is dit reeds volgens talle Suid-Afrikaners ’n groot “nee” vir Bok-deelname, selfs al is hulle die verdedigende kampioen in die Rugby Cham­pionship. Kirwan en die voormalige All Blacks Jeff Wilson en Mils Muliaina het Dinsdag op The Breakdown gesels oor die Bokke se vertoonwedstryd. Almal was dit eens dat dit nie ’n goeie idee vir die Bokke is om te speel nie. Volgens Wilson is die tyd teen die Bokke om vir die kompetisie gereed te wees, maar hy hoop hy word verkeerd bewys, aangesien hy graag die bet teen Kirwan wil wen. Wilson sê: “Dit gaan hulle tyd vat. Ek weet nie eens of hulle al goedkeuring het om hierheen te reis nie. “JK (Kirwan) het gesê hy vat ons almal uit vir ete (as die Bokke kom). Ek het al klaar na so ’n paar restaurante gaan kyk.” Kirwan sê weer: “Hulle het seker al 25 miljoen keer in die lockdown gebraai. Hulle gaan nie gereed wees nie. Dis ook ’n kwessie van veiligheid. “Die spelers se welsyn en veiligheid moet in ag geneem word en ek dink nie ons kan hulle blootstel aan dié vlak van rugby nie. “Ons (Nieu-Seeland) het al ons Aotearoa-kompetisie gespeel; Australië het al gespeel. “En ek dink net hulle moenie kom nie sodat ek die bet kan wen.”