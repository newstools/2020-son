DIE rapper en digter Jason Mars sê hy laat nie toe dat enige iets in die lewe hom onderkry nie. Mars, van George, vertel gedurende die lockdown het hy geleer dit maak nie saak hoe moeilik jou omstandig­hede is nie; aan die einde van die tonnel is altyd lig. Hy glo ’n mens moet ’n way vind en die beste maak van elke dag – met harde werk en toewyding sal die sukses kom. “Wanneer ek wakker word, is dit nog ’n geleentheid wat die Meester my gee om ’n verskil te maak.” Mars het in die grendeltyd ’n nuwe lied geskryf: “Hamerdans”. Hy sê: “Baie mense dink jy kan nie die Here met ’n beat prys nie, maar jy kan uitstyg en ’n verskil maak deur dans en musiek wat inspireer. “Dié op en wakker lied gaan jou behoorlik lekker laat dans en jou vir ’n oomblik van al jou probleme laat vergeet.” Volgens Mars is sy grootste droom om eendag die verhoog met Aidam-John & Lil’ Willy te deel, “want hul musiek is my inspirasie”. Mars sê ’n mens moet in jouself bly glo en bly werk aan jou craft; op die regte tyd sal dinge in plek val. “My dryfkrag is om die beste te maak van elke dag. “Moet nooit jou omstandighede gebruik as ’n verskoning om nie jou drome ’n werklikheid te maak nie. Alles is moontlik as jy glo.”