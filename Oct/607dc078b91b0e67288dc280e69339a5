MICAELA Andrews se vreeslose strewe om die nasionale vrouekrieketspan te haal, het so pas ’n hupstoot gekry met haar deel­name aan ’n nasionale kamp vir boulers. Andrews het onlangs haar vaardighede geslyp onder leiding van Vincent Barnes, bestuurder van Krieket Suid-Afrika se Hoë­prestasiesentrum vir boulers. Dié 22-jarige veelsydige speler was die enigste verteenwoordiger van die Suidwestelike Distrikte wat lid was van ’n groep van 12 mans en vroue aan wie se boul-aksie aandag gegee is. Andrews sê dít – om onder Barnes se leiding haar vaardig­hede op te skerp – was vir haar ’n enorme voorreg en geleentheid wat sy met albei hande aangegryp het. Terwyl sy haar as ’n gevreesde blitsbouler in die nasionale vrouekompetisies gevestig het, is sy ook ’n kranige aanvangskolwer. Sy spog reeds met haar hoogste telling van 115 lopies wat sy laas seisoen teen die Oos-Kaapse Kei-streek in ’n eendagwedstryd aangeteken het. Andrews sê: “Ek’s gereed om openingskolwer sowel as bouler te wees. “Wat eerste kom, doen ek met groot selfvertroue. “My ervaring van die kamp in Pretoria was next-level-goed. “Die oefensessies was iets nuuts en anders as wat ek al voorheen ervaar het. Elke dag het ek iets nuuts geleer. “Ek het selfs nuwe spelers ontmoet – spelers met verskillende skills. Ons kon kennis deel en dit was awesome. “Dit was ook só great dat ek my teen die topses-spelers kon meet. Dit was goeie ervaring en beslis waardevol om te kan toepas in die toekoms.” Andrews berei hard vir die krieketseisoen voor. Sy het selfs haar ander liefde – rugby – opgegee om voltyds op haar krieket te fokus. Sy het senter vir die SWD se vrouespan gespeel. Nou droom sy egter van eendag die Proteas verteenwoordig in groot internasionale wedstryde.