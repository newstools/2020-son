BEIDE die afrigter Ian Foster en die ervare haker Codie Taylor het gister min gedoen om die entoesiasme te demp rondom die 21-jarige Caleb Clarke se pragtige eerste toetsbegin in die nr. 11-trui. Die All Blacks het die Wallabies Sondag op hul tuisveld, Eden Park, met 27-7 geklop. In die algemeen het die All Blacks aansienlik verbeter van die taamlik slap vertoning teen die Wallabies in Bledisloe 1 in Wellington toe hulle gelukkig was om met 16-16 gelykop te speel. Clarke se vertoning het tereg die opskrifte gesteel. Dié seun van die voormalige All Black-senter Eroni Clarke het die oë laat rek met sy krag­lopies. Hy het om, oor en deur die Aussies gehardloop en ná die wedstryd was die tonge behoorlik los. Clarke het ’n ongelooflike 123 m in 8 lopies opgestapel, insluitend 1 bulldozing lopie van byna 60 m wat die drie vir Ardie Savea opgestel het. In die 67ste minuut het Clarke die veld met krampe verlaat. Volgens een statistiek het hy 14 verdedigers geklop en 3 skoon breekslae gemaak. Dis ’n skitterende eerste start vir die All Black-vleuel. Die 29-jarige Taylor, wat tot dusver 52 toetswedstryde gespeel het, het nie gehuiwer om groot te gaan toe hy gevra is of hy al soveel impak en fanfare so vroeg in ’n jong All Black-loopbaan kan onthou nie. Hy het gesê: “A, ja, Jonah Lomu, Julian Savea. “Ons het in die verlede geluk gehad met ’n paar dierlike vleuels, en hy is net nóg een wat sy kans benut het.” Taylor het in ’n gloeiende huldeblyk bygevoeg: “Ek is net bly dat ek in sy span is, om eerlik te wees. “Hy is ’n bietjie van ’n wrecking ball. Hy word elke oggend met ’n glimlag wakker en spring altyd rond. Ek dink dit is die jong bloed wat hom elke dag aan die gang kry. Hy voeg energie by tot die span, en dit is wonderlik om te sien hoe mense deurkom wat in ’n uitdagende omgewing hulself kan wees.”