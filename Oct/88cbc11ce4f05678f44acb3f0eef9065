PRESIES twee weke nadat haar seun doodgeskiet is, het sy aan ’n babaseuntjie die lewe geskenk. Anthea Visagie het ’n groot verrassing gekry toe haar seuntjie Maandagmiddag dieselfde tyd gebore is as toe Duran (11) doodgeskiet is. Duran was op pad na die winkel om iets te koop toe bendelede se dwaalkoeël hom in die kop tref. Die voorval het in Josephlaan, Scottsdene, gebeur. Verdagtes Duran is Saterdag vanuit die Belmont Worship Centre in Belmont Park, Kraaifontein, begrawe. Twee verdagtes wat vir die moord op hom vasgetrek is, Trevano Lodewyk en Dimitri Wence, het ook Maandag in die Blue Downs-landdroshof verskyn. Hulle het nog nie ’n prokureur aangestel om hulle te verdedig nie en sal maar legal aid moet gebruik. Die saak is tot 9 November uitgestel.