DIE uitslag van die forensiese ondersoek na die omstrede en veelbesproke bestuurspraktyke van die beleërde Krieket Suid-Afrika (KSA) het uiteindelik die lig gesien. John Mogodi, onafhanklike raadslid van KSA, het gister­oggend lede van die media virtueel toegespreek oor die inhoud van dié berugte forensiese oudit wat die afgelope twee maande deur KSA agter slot en grendel bewaar word. Die verslag het tot die afdanking van Thabang Moroe as uitvoerende hoof gelei en ’n opsomming daarvan is deur Mogodi voorgelees. Hy het ’n rits opspraakwekkende aspekte gelys – waarvan die meeste Moroe direk betrek in wanadministrasie en die misbruik van KSA-hulpbronne en -fondse. Dit wil ook voorkom asof Moroe lekker kaatjie van die baan was wat die aankoop van paartie-juice betref. Hiervan getuig die verslag dat hy en die afgedankte hoofbedryfs­beampte, Naasei Appiah, ’n hele R266 203,30 aan drank bestee het. Terwyl die omvang van die ondersoek ’n aantal ander kwessies ook vervat, het dit hoofsaaklik oor die bewerings teen Moroe gehandel. “Die Fundudzi-verslag is in die verrigtinge gebruik om Moroe te dissiplineer – hy is daarvolgens ontslaan,” het Mogodi gelees. “Die gedrag van Moroe word breedvoerig in die verslag behandel en baie van die aanbevelings is om teen hom op te tree.” Daar was ook ander aantygings teen Moroe. Soos die herroeping van die akkreditasie van vyf bekende krieketskrywers wat laas jaar krities oor KSA in hul verslaggewing was. KSA se verhouding met Saca en die aanstelling van ’n diensverskaffer waarvoor KSA glo meer as R3 miljoen betaal het sonder dat Moroe prosedures gevolg het met betrekking tot KSA se kredietkaart-beleid, wat alkohol- en reiskoste insluit, is maar enkele van die beweringe teen Moroe. Daarbenewens is die voormalige onafhanklike direkteur Mohamed Iqbal Khan en die huidige waarnemende president, Beresford Williams, albei daarvan beskuldig dat hulle die Maatskappywet oortree het weens ’n belangebotsing rondom FinCom se besluit om lenings aan die Westelike Provinsie-krieketvereniging te maak. Net 8% van die R169 miljoen wat die direksie vir lenings aan sy affiliale vir stadionopgraderings goedgekeur het, is glo sedert Mei 2017 terugbetaal, terwyl verskeie van die provinsiale presidente voordeel uit genoemde lenings getrek het.