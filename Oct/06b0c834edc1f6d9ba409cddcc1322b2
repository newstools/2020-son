ROMEO Katamba van die Demokratiese Republiek die Kongo word dalk vir sy swaargewigboksgeveg op 27 November in Ottery teen sy landgenoot Ardi Ndembo vir die wolwe gegooi. Dit sal albei boksers se tweede geveg in die geldkryt wees, maar Katamba het sy eerste kragmeting verloor, terwyl Ndembo ’n oortuigende wenner was en sy geveg met ’n tegniese uitklophou in die eerste ronde beëindig het. Ndembo, wat as ’n toekomstige wêreldkampioen voorberei word, het Verone Mbembo in Desember laas jaar in Kampsbaai met ’n tegniese uitklophou tot oorgawe gedwing. Katamba, daarenteen, is met ’n TKO verslaan toe hy op 20 Julie 2018 by Carnival City met Lebogang Mashitoa kragte gemeet het. Verroes Katamba was dus nou twee jaar uit die kryt gewees. Dit kan beteken dat hy erg verroes is, of dalk dramaties kon verbeter het. Alle aanduidings is egter dat Ndembo te sterk vir hom sal wees en ook sy tweede beroepsgeveg sal wen. Sy afrigter, Steve Kalakoda, glo Ndembo is vir die boonste sport bestem. Dis geen geheim meer nie dat Amerikaanse promotors hul oë op die Kongolees gevestig het om binne 18 maande in die buiteland te gaan boks. Ndembo en Katamba boks in een van die voorgevegte wanneer Tian Fick en Josh Pretorius sake om die vakante SA swaargewigtitel sal uitspook. Die promotor, Jackie Brice, het nog nie die finale program bekend gestel nie, maar ’n mens kan aanvaar dat hy spoggevegte gaan aanbied.