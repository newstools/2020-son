CALITZDORP. – Hulle is honger vir werk, maar is tans werkloos. En lui is hulle nie. Hulle raak net moedeloos van die struggle om brood op die tafel te sit. Só het ’n groep jong mans wat teen die vibracrete-muur van die sportgronde van Bergsig gesit het, aan buurtwaglede en ’n cop gesê wat van diens af was. Volgens die mans is van hulle onlangs uit die gevangenis vrygelaat, maar hulle sukkel om hul rehabilitasie- en integrasieproses te voltooi omdat die gemeenskap hulle nie aanvaar nie en hulle dus nie ’n joppie kry nie. Ene Bandile sê: “Hier is projekte wat aangepak word vir werk, maar ons kry nie werk nie. Net dieselfde mense kry die jobs. “Ons word nie in die programme opgeneem nie. Nie eens iets soos plaasprojekte nie. Hoe gaan ons oorleef?” Volgens die uitgebreide definisie van werkloosheid staan die land se werkloosheidsyfer tans op 42%. Buurtwaglede is dit eens dat misdaad nie gestop gaan word as mense nie werk het nie. Een van die werkloses het gesê: “Dis hoekom die mense so inbreek. Al is dit net om iets vir die maag te steel. “En ons kry die cops jammer, maar ons steel vir oor­lewing.” Daan Julies sê: “Ons word nie in aanmerking geneem vir projekte nie. “Ons val niemand aan nie en beskuldig niemand nie. “Al wat ons vra, is ’n joppie – enige joppie, klein of groot. Ons wil net werk.” Sy hoop is: “Miskien sal die mense wat hierdie berig lees, ons jammer kry en dalk vir ons ’n joppie gee.”