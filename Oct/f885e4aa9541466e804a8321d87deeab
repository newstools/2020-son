VIR Diego Appollis sal dit ’n “fairy tale”­­­oomblik wees as hy die seisoen kan afskop met ’n vyfster-vertoning teen Chippa United, sy voormalige span. Dis ook nou te sê as Cape Town City se afrigter, die Nederlander Jan Olde Riekerink, besluit om die jong striker in te span vir môre se openingswedstryd van die Premierliga-seisoen teen die Chilli Boys. Appollis, ’n boorling van Port Elizabeth, is een van Olde Riekerink se eerste aan­winste. Hy het in Augustus ’n driejaarkontrak met City onderteken. Die 19-jarige striker, wat in die MultiChoice Diski-liga vir Chippa geskitter het, wag nog op sy debuut in die Premierliga. “As ek ingespan word, verwag ek natuurlik om te score,” het Appollis gesê. “Dit sal ’n fairy tale-oomblik wees. “Ek wil waarde toevoeg tot die span en my plek in die beginspan verseker. “Maar ek sal baie hard moet werk, want hier is baie goeie talent en gedugte spelers. Dit sal God se wil wees as dinge vir my uitwerk,” het hy bygevoeg. Intussen het City bevestig hy het uiteindelik die dienste van Prince Opoku Agyemang van Ghana opgeraap. Agyemang vervang Kermit Erasmus, wat na Mamelodi Sundowns geskuif het. Die Kaapse span het aangedui die striker (28) het ’n kontrak van een jaar met hom onderteken. Olde Riekerink en sy Citizens sal verwag om laas week se teleurstellings in die MTN8 Cup-reeks iets van die verlede te maak deur Chippa môre te troef. Dit gaan vir Cape Town City belangrik wees om sy veldtog op ’n positiewe noot af te skop.