OUDTSHOORN. – “O, jy wil my in die tronk hê. Nou gaan jy sien hoe maak ek jou kind dood.” Dít was volgens ’n getuie die woorde van Ronvigon Wildeman van Haarlem in die Langkloof. Dié pa staan tereg vir die moord op sy 18 maande oue seuntjie. Hy staan ook tereg op klagte van kwaadwillige saakbeskadiging, verontagsaming van ’n beskermingsbevel en alternatiewelik aanranding van sy saamleefmaat, Merilen Conelius, alom bekend as Hetta. Die getuie, Hester Engelbrecht, buurvrou van Victoria Kapank, by wie se huis die beweerde voorvalle op Saterdag 9 Februarie 2019 gebeur het, het getuig die beskuldigde en klaer het gereeld, veral oor naweke, kwaai gestry. Volgens haar was sy die betrokke dag in haar slaapkamer toe sy deur haar venster sien hoe die twee mekaar weer rondpluk. Ontken “Ek het Hetta later deur die heining sien klim en gehoor hoedat sy die polisie bel en sê dat die beskuldige haar met ’n mes wil steek.” Dis by haar terugkeer dat die beskuldigde gedreig het om die kind dood te maak. Op pad na Hetta se ma het Engelbrecht die kind op die grond sien lê. Die gereelde stryery tussen die beskuldigde en die klaer is deur nog ’n buurman, Shivango Groenes, beaam. Volgens hom het die stryery altyd oor die kind gegaan. Wildeman het gereeld ontken hy is die pa. “Hy het aan my persoonlik gesê dat Hetta se pa ook die kind se pa is,” sê Groenes. Volgens Wildeman se regsverteenwoordiger, Leandra Adams, sal hy dit ontken. Die saak dien voor regter Parker en adv. Lenro Badenhorst verskyn vir die staat. Die saak hervat vandag met die getuienis van die kind se ma, Merilen Conelius.