DIE nuwe behuising­skema in Forest Village, Eersterivier, het ’n rubbish dump geword. Só sê die inwoner Cynthia Phillips oor die onwettige vullisstorting wat oral plaasvind. Volgens Phillips het die plek ’n dump geword en dit hou nou ’n groot gesondheidsrisiko in. ’n Omgekrapte Phillips sê: “By die nuwe behuisingskema word daar op elke hoek vullis gedump. “Die inwoners het vullisdromme gekry, maar hulle dump steeds hul vullis. “Dis die ergste by die sirkel reg oorkant die Caltex-garage. “Hulle dump die vullis sommer voor die leë huise en baie van die huise is gevandaliseer. “Ons is ongelukkig oor die Stad Kaapstad so lank vat om die vullis te verwyder.” Phillips het ’n beroep op inwoners gedoen om trots te wees op hul eiendom en omgewing en nie vullis te dump nie. Jerome Fritz, wyksraadslid, sê: “Die probleem het ’n maand ge­lede kop uitgesteek. “Ons het al die area skoongemaak, maar die mense dump net weer hul vullis. “Ons het sover gegaan en pamflette by die mense se huise afgelewer oor die onwettige vullisstorting, wat gesondheidsprobleme kan veroorsaak.” Volgens Fritz het hy met die onderskeie behuisingskomitees by die ontwikkeling vergader om die probleem te probeer oplos. Die wyksraadslid beweer sy werkers wat skoonmaak, is al uit area weggejaag. Volgens Fritz dump die inwoners die vullis met opset oral om werksgeleenthede te skep. 