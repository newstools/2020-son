NIE op ons rugby heiligdom nie. Dít is die boodskap wat die All Blacks-rugbyspan Sondagoggend met 'n emfatiese vertoning op Eden Park in Auckland uitgestuur het in die tweede Bledisloe Cup-toets teen die Wallabies. Die Nieu-Seelanders het Australië met 27-7 kafgedraf. Voor dié tweede ontmoeting het die All Blacks se spanbestuur en spelers onder geweldige kritiek deurgeloop. Daar is selfs gesê dat die gelykop uitslag die vorige week in Wellington die Wallabies 'n goeie kans gee om die tuisspan op hul rugbyheiligdom om te dop. Die All Blacks het in die 1990’s laas 'n toets daar verloor, met die Wallabies se laaste sege in Die Tuin (bynaam vir Eden Park) wat in die vroeë 80’s was. En in die eerste 10 of wat minute se spel het dit gelyk asof die Wallabies weer vir 'n lang dag vir 'n onder druk Ian Foster (afrigter) en sy manne sou sorg. Die All Blacks se lakwerk was behoorlik op die proef gestel, met goeie skarrelverdediging in die vroeë minute wat die Wallabies van punte kon weerhou. Teen rustyd was die telling 10-7 in die Nieu-Seelanders se guns, met albei spanne wat een keer die doellyn oorgesteek het. Net Richie Mo’unga se strafdoele sou die spanne skei. Met die kragmeting - net soos in Wellington - weliswaar in die weegskaal het die All Blacks soos oudergewoonte met 'n volgehoue tydperk van eenrigtingverkeer rugby vorendag gekom. Drie drieë in die bestek van 12 minute het die wind uit die Wallabies se seile geblaas. Skielik was daar geen terugkomkans vir Dave Rennie (afrigter) se manne in sig nie. Die besering aan die binnesenter Matt Toomua vir die Wallabies moet egter ook van melding gemaak word as 'n moontlike keerpunt in die wedstryd. Toomua het 'n liesbesering opgedoen en moes deur jongeling Jordan Petaia vervang word. Tog was dit die dag vir 'n ander nuweling Caleb Clarke om sy klas as All Black te wys. Dié linkervleuel het die Wallabies groot probleme op die verdediging besorg. Een van sy dartel en kraglopies op die teenaanval sou ook tot een van die All Blacks se vinnige drie vyfpunters in die tweede helfte lei. Dat Clarke nie self kon gaan score nie, is die enigste teleurstelling nadat hy as speler van die wedstryd aangewys is. ALL BLACKS - drieë: Aaron Smith, Ardie Savea, Jordie Barrett, Sam Cane; doelskoppe: Richie Mo’unga (2); strafdoel: Mo’unga WALLABIES - drie: Marika Koroibete; doelskop: James O’Connor 