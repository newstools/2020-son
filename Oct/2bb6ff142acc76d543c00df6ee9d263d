IERLAND en Italië speel Saterdag hul Sesnasies-rugbywedstryd. Daar was vrese dat hulle nie sou speel nie. Die Ierse regering het ná ’n tweede vlaag Covid-19-besmettings besluit om weer die hoogste vlak inperkingsmaatreëls in te stel om die verspreiding van die virus hok te slaan. Vrywaring Dié regulasies sal vir die volgende ses weke geld. Die owerhede het die Ierse nasionale rugbyspan darem vrywaring gegee vir sy krag­meting met die Azzurri in Dublin. Die vrywaring beteken ook Ierland sal in November sy Nasiesbeker-wedstryde kan speel. Die Ierse sokkerspan sal boonop op 18 November sy Uefa Nations League-wedstryd teen Bulgarye kan speel. Die Ierse en Italiaanse rugbyspanne het net drie wedstryde in vanjaar se Sesnasies-reeks gespeel voordat die besluitnemers die toernooi weens die Covid-19-pandemie moes staak. Engeland, Frankryk, Skotland en Wallis het almal vier wedstryde gespeel. As Ierland die Azzurri Sater­dag met ’n bonuspunt klop, sal hy met ’n punt bo Engeland en Frankryk op die punteleer lê.– Reuters