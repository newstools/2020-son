GAMKA-WES. – Die Booysen-gesin van hier is baie kwaad. Hendrik “Hekkie” Booysen (53) is volgens die gesin te lank vir asma behandel, terwyl hy ál die tyd tuberkulose (TB) onder lede gehad het. Soveel so dat Hekkie toe in die George-hospitaal opgeneem is – waar hy ook was ten tyde van Son se besoek by die gesin se woning. Hekkie se vrou, Kate, vertel: “Die afgelope vier maande was ons daghospitaal toe. Dan bly dit net asma en asmabehandeling. “Dan gaan hy weer met ’n pyn in die bors. En hulle gee net elke keer pynpille.” Volgens Kate was dit eers toe hulle vra om ander behandeling dat die kliniek gevra het vir ’n speekselmonster en toe moes hy ook X-strale laat neem. “Eers in Oktober het die kliniek gebel om te sê Hekkie moet die next dag per ambulans na die George-hospitaal gaan. Desleigh-Ann Louw, wat by Kate was, vertel: “Hy moes ook vir Covid-19 laat toets. Maar tot op vandag het ons nog geen uitslag van dié toets gekry nie.” Volgens Jakob Willemse, ’n vriend, het Hekkie hom voor sy hospitalisasie meegedeel van sy ongelukkigheid. Nadia Ferreira, woordvoerder van die Wes-Kaapse departement van gesondheid, moedig hul pasiënte aan om met die fasiliteitbestuurder te gaan praat indien hulle nie tevrede is met hul behandeling nie. Klagte “Ons sal enige vrae met die pasiënt bespreek. “As hy steeds ontevrede is, kan hy ’n klagte by die Complaints Hotline, 0860 141 142, indien of net ’n please call me na 079 769 1207 stuur.”