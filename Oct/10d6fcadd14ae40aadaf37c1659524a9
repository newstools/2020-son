DIE Wes-Kaapse LUR vir gesondheid, dr. Nomafrench Mbombo, wil hê mense met ’n geestesongesteldheid moenie meer gestigmatiseer word nie. Mbombo was gister die gasspreker by die Psigiatriese Hospitaal Valkenberg in Observatory. Die grootste psigiatriese hospitaal in die provinsie het Oktober uitgesonder as die maand om bewusmaking oor geestesongesteldheid te skep. Die LUR sê geestesongesteldheid moet soos enige ander siekte beskou word. Volgens haar moet mense wat aan ’n geestesongesteldheid ly, dieselfde support kry as mense wat fisiek siek of beseer is. Mbombo voeg by: “As mense sê hulle kan nie slaap nie en voel hartseer, moet ons nie bloot sê hulle gaan oukei wees en hulle moet net kerk toe gaan sodat daar vir hulle gebid kan word nie. “Ons moet mense met ’n geestesongesteldheid gemaklik laat voel om te praat oor dit wat hulle nie lekker laat voel nie. “Só kan ons ’n einde bring aan die stigma.” Michelle de Goede, ’n lid van die hospitaal se mental review board, sê die hospitaal het in vlak 1, 2 en 3 van die nasionale lockdown minder pasiënte ingeneem. Volgens haar het die hospitaal weens die verbod op die verkoop van tabakprodukte wel meer pasiënte gekry wat weens dagga-misbruik aan disorders ly. De Goede voeg by: “Dit het voorgekom asof daar makliker toegang was tot dagga as tabakprodukte. Mense het ook niks gehad om hul dagga mee te meng nie.” Felix Manca sê die lockdown was vir hom ’n baie moeilike tyd. Manca is al die afgelope vyf jaar by die hospitaal. Hy sê veral die beperking op beweging het hom erg geraak. “Ek was gewoond aan besoekers kry en soms uitgaan dorp toe. Maar iets positiefs wat ek gedoen het toe ek binne vas was, was om met my art pieces te begin.” Hy voeg by: “Ek dra altyd my masker wanneer ek rondom ander mense is, ek hou ’n sosiale afstand en ek was my hande gereeld.” Dr. Sean Kaliski, hoof van die hospitaal se forensiese dienste, sê in die lockdown was daar in sy afdeling geen voorvalle van pasiënte wat ’n psigotiese episode gehad het nie. Dis omdat hulle minder gestres was. Ooreenkoms Aan die begin van die lockdown het probleme wel ontstaan omdat die howe steeds mense vir assessering na die psigiatriese hospitaal verwys het. Volgens hom het hulle sedertdien ’n ooreenkoms met die nasionale direkteur van openbare vervolgings bereik. Hy sê daar is nou 226 mense agter tralies wat vir assessering wag.