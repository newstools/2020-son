DIE Universiteit Stellenbosch het vir prof. Deresh Ramjugernath as hul nuwe viserektor: leer en onderrig aangewys. Ramjugernath (48), tans adjunk-visekanselier vir navorsing aan die Universiteit van KwaZulu-Natal (UKZN), vervang vir prof. Arnold Schoonwinkel in die pos. Schoonwinkel het aftree-ouderdom bereik. Prof. Wim de Villiers, rektor en visekanselier, sê: “Ons is baie ingenome
 met hierdie aanstelling. Prof. Ramjugernath is ’n uitstekende kandidaat 
en goedgekwalifiseerd om die leisels by prof. Schoonwinkel, wat 
aan die einde van die jaar aftree, oor te neem. "Hoër onderwys staar 
reuse-uitdagings in die gesig weens die coronavirus-pandemie. Maar 
terselfdertyd het daar opwindende geleenthede hulle voorgedoen en ons 
sien uit daarna om die nuwe landskap van leer en onderrig te verken met 
prof. Ramjugernath aan die stuur.” Ramjugernath sê hy is baie opgewonde om hom by "een van die voorste 
hoëronderwysinrigtings in Afrika aan te sluit". "Dit word goed bestuur, 
doeltreffend beheer, beskik oor goeie hulpbronne en die belangrikste van
 alles – dit het die visie as ’n hoëronderwysinrigting om die lewens van
 mense te verbeter en ’n beduidende sosio-ekonomiese invloed,” sê 
Ramjugernath. “As ’n land staar ons baie uitdagings in die gesig ten opsigte van die 
maatskaplike en ekonomiese opheffing van ons landsburgers en om 
voorspoed vir almal te verseker,” sê Ramjugernath. "Universiteite moet 
’n meer betekenisvolle rol speel om ’n direkte uitwerking op die 
samelewing te hê ten einde hierdie uitdagings die hoof te bied – deur 
tot maatskaplike en ekonomiese ontwikkeling by te dra, en deur die 
voorste skeppers van kennis in die wêreld te wees. Ten einde dit te 
bereik moet hulle werklik deelnemend en entrepreneuries wees en hulle 
moet onwrikbaar op transformasie met uitnemendheid fokus.” Ramjugernath het aan die UKZN 
gestudeer en het die grade BSc. Ing (Chemies) in 1993, MSc. Ing (Chemies) –
 wat in 1995 na ’n PhD opgegradeer is – en ’n PhD in Chemiese 
Ingenieurswese in 2000, behaal. Ramjugernath sal die pos vanaf 1 Januarie 2021 beklee.  