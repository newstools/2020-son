ROBERTSON. – Die couple wat van moord op hul driejarige dogtertjie aangekla word, is gister in die dorp se landdroshof borgtog geweier. Son het gister berig oor die stiefpa en die kind se biologiese ma wat die arme tenger dogtertjie na bewering doodgeslaan het. Die forensiese patologie-uitslae het aangedui dat die kind met ’n voorwerp doodgeslaan is. Dié tragiese voorval het verlede week by die gesin se sinkhok in Mullerstraat plaasgevind. Gekant Die couple het na bewering die polisie bedrieg deur te sê die klein dogtertjie het haar op ’n klip doodgeval. Die dogtertjie se antie het vroeër aan Son vertel hoe sy op die kleintjie se yskoue lyk afgekom het waar sy op die bed gelê het. Gister het ’n handjievol mense, insluitend werkers in maatskaplike ontwikkeling, voor die hofgebou betoog. Hulle is sterk daarteen gekant dat die couple borgtog toegestaan word. Van die hofgangers moes buite die hofgebou wag om te luister wat die uitslag van die couple se borgtog sou wees. Net enkele familielede van die couple is toegelaat om die saak by te woon. Een vroutjie het aan Son gesê die saak moet glad nie ligtelik opgevat word nie. “Die gemeenskap moes vandag in groot getalle voor die hof kom betoog het,” het die vroutjie aan Son gesê. Die couple het hul kop laat sak toe hulle in die beskuldigdebank gaan staan het. Aanhoudingselle Albei het senuweeagtig voorgekom. Nadat borgtog geweier is, is hulle terug na die aanhoudingselle geneem. Hul saak is tot 6 Oktober uitgestel.