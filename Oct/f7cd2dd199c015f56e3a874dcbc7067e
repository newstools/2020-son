DIE terugkeer van Neymar is beslis nie waarvoor Ole Gunnar Sol­skjaer en sy Manchester United-troepe gehoop het nie. Die Franse kampioen, Paris Saint-Germain, se talisman speel vandag in die Parc des Princes-stadion in Parys in die Red Devils se openingswedstryd van die Champions League se groep­fase. Solskjaer-hulle het ’n bietjie meer selfvertroue ná hul sege Saterdag in die Engelse Premierliga (EPL). Hulle het Newcastle United op St. James’ Park met 3-1 geklop. PSG het die naweek egter ook geseëvier en Nîmes met 4-0 vermorsel – en dít sonder Neymar. Vir PSG se manager, Thomas Tuchel, was dit ’n strategiese skuif om sy Brasiliaanse ster-speler weg te laat sodat hy vars kan wees vir die stryd teen United. Neymar het laas week in die international break geskitter met ’n driekuns vir Brasilië. Tuchel het gister bevestig dat hy Neymar wel teen United gaan loslaat. Die Duitser sê: “Ek het ’n eerlike gesprek met hom gehad en aan hom verduidelik dat hy nie teen Nîmes gaan speel nie. “Hy het weer met ons geoefen vir die stryd teen Manchester United. “Hy gaan sonder twyfel vandag op die veld wees.” Solskjaer sê hy soek bestendigheid van sy spelers en verwag dat hulle op hul sege oor Newcastle sal voortbou. Die Noorweër weet goed dat sy spelers op hul beste moet wees om nie net Neymar nie, maar ook gedugte spelers soos Ángel Di María en Kylian Mbappé te stuit. “Ek fokus liewer op my spelers se goeie vertoning en karakter teen die Magpies en verwag dat hulle daarop moet voortbou,” sê Solskjaer. Hy sal ook moet besin oor wie van Victor Lindelof of Eric Bailly ’n kombinasie met sy kaptein, Harry Maguire, sal vorm. Solskjaer-hulle het PSG reeds in die verlede op sy tuisveld geklop, maar die verskil in gehalte tussen die twee spanne is steeds hemelsbreed. Vandag se stryd sal Sol­skjaer en sy United-span beslis ’n idee gee van hoeveel hulle gevorder of agteruit geboer het.