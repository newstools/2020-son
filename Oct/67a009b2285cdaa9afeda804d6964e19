TWEE verdagtes is in verband met die onlangse rooftog by die Badplaas-polisiestasie in Mpumalanga gearresteer. 'n Derde verdagte is ook vir ondervraging ingeneem. Kapt. Lloyd Ramovha, 'n Valke-woordvoerder, sê die bewering is dat een van die verdagtes op 12 September by die polisiestasie aangekom en voorgegee het dat hy aangeval word. Toe 'n ongewapende polisiebeampte die verdagte wou help, het 'n tweede verdagte verskyn en 'n vuurwapen uitgepluk. Die verdagtes het die kluis se sleutels geëis en het later  met drie vuurwapens ('n R5-geweer en twee pistole) en ammunisie gevlug. Die verdagtes van 36, 37 en 44-jaar oud is gearresteer nadat die Valke en die Flying Squad inligting opgevolg het. Die vuurwapens is ook teruggevind en sal vir ballistiese toeste gestuur word om vas te stel of dit in misdade gebruik is. Lt. Genl. Godfrey Lebeya, hoof van die Valke, het die arrestasies verwelkom. 