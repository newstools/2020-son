DIS nou amptelik dat huweliksbevestigers nie mag weier om selfdegeslaghuwelike te bevestig nie. Dit kom nadat pres. Cyril Ramaphosa die Wysigingswetsontwerp op Burgerlike Verbintenisse as wet onderteken het. Volgens die wet moet die minister van binnelandse sake toesien dat daar 'n huweliksbevestiger by elke kantoor besikbaar is om om 'n burgerlike verbintenis te behartig. Vroeër het die sentrum vir menseregte die aanvaarding van die Wysigingswetsontwerp deur die nasionale raad van provinsies verwelkom. Voorheen kon 'n huweliksbevestiger die minister van binnelandse sake in kennis stel van enige beswaar om 'n huwelik tussen persone van dieselfde geslag, op grond van geloof; gewete of oortuiging te bevestig. Thiruna Naidoo van die sentrum vir menseregte sê: "Daardie betrokke reël was vir lank 'n hindernis." Volgens die Wysigingswetsontwerp is 'n oorgangstydperk van 24 maande gegee vir die departement om opleiding te bied aan beamptes wie voorheen kwytskelding deur die minister toegestaan was. Naidoo sê: "Tydens die oorgangstydperk moet 'n huweliksbevestiger, anders as diegene wie nie vrygestel is nie, beskikbaar wees by elke kantoor van die departement." Hy voeg by die veranderinge aan die wet is 'n positieiwe stap om bestaande onderskeid tussen huwelike en burgerlike verbintenisse uit die weg te ruim om diskriminasie teen selfdegeslagverhoudings te verminder en gelykheid vir egpare in Suid-Afrika te bewerkstellig. - News24