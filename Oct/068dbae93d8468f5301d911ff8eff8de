DIE polisie het 'n deurbraak gemaak in die moord ondersoek waar 'n 11-jarige in Scottsdene in Kraaifontein gewond is en later in die hospitaal weens sy beserings gesterf het. Kapt. F.C. van Wyk, 'n polisiewoordvoerder, sê: "Lede van die teen-bende-eenheid het inligting opgevolg en twee verdagtes van 17 en 18 gearresteer." Die twee sal Maandag in die Blue Downs-landdroshof op aanklag van moord verskyn. Tydens ondervraging is inligting ontvang oor waar die moordwapen is. "Die woning in Scottsdene van 'n meisie van een van die verdagtes is deursoek en 'n 9mm Norinco pistool is onder die wendyhuis gevind. "Die 19-jarige girlfriend is gearresteer vir besit van 'n ongelisensieerde vuurwapen en ammunisie." Van Wyk sê wanneer sy ook aangekla word sal sy op die genoemde klag ook in die landdroshof in Blue Downs verskyn.