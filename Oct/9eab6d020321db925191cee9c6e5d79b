DIE hoof van Gauteng se gesondheidsdepartement, prof. Mkhululi Lukhele, het met onmiddellike ingang bedank. Lukhele se bedanking kom enkele dae nadat hy deur premier David Makhura geskors is na aanbevelings in 'n verslag van die spesiale ondersoekeenheid. "Die SOE het bevind die departementshoof het nie sy 
verantwoordelikheid uitgeoefen in die toekening van kontrakte aan sekere
 maatskappye vir die verkryging van goedere en dienste met betrekking 
tot die regering se reaksie op die Covid-19-pandemie nie," het Makhura vandeesweek gesê. "Die
 optrede of pligsversuim van die departementshoof het daartoe gelei dat 
die departement vrugtelose en verkwistende uitgawes aangegaan het." Andile Gwabeni, die gesondheidsdepartement se adjunkdirekteur-generaal vir menslike hulpbronne en koöperatiewe dienste, het ook 'n skorsingsbrief ontvang. Vuyo Mhaga, provinsiale woordvoerder, sê Makhura bewys dat almal betrokke by Covid-19-korrupsie aan die pen moet ry. - SowetanLive