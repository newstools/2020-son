JY STAAN só lank in die ry, die kanse is goed dat jy in labour sal gaan. Swanger, oud ofte not – berei jou maar voor om vir ure te queue by die departement van arbeid. Besoekers aan die departement se kantore in Mitchells Plain sê hulle is siek en sat van die way waarop die werkers van die departement hulle behandel. Die mense sê hulle staan al van 04:00 in die tou, maar word eers teen etenstyd gehelp. Timothy Tissong (51) van Westgate sê as hy ál die kere saamtel wat hy by die gebou deurgebring het, kom dit neer op ’n maand. Tissong sê met elke besoek was dit dieselfde – niks orde nie. “Jy kom hier past five die oggend aan, dan is hier reeds mense in die lyn. “Jy staan vir meer as ses ure en daar is niemand wat jou in die lyn kom help of vra of alles oukei is nie. “So, as jy voor kom en jy mis net een papier, stuur hulle jou terug huis toe. “Dan moet jy weer terugkom om in die lyn te staan.” Tissong sweer hoog en laag dat hy by elke geleentheid swanger vroue en bejaardes in die lang rye gesien het. “Jy word nie eerste gehelp nie. Jy moet maar jou kans afwag.” Octavia Adams (26) van Colorado Park het met haar pasgebore baba in die ry gesit en sê almal is aangesê om hul beurt af te wag. “Wat kan ons doen? Ons is hier vir geld, so ons wag maar. Ons het nie geld om weer hientoe te travel nie.” By Athlone se kantore het van die mense se geduld opgeraak. Hier het mense omtrent hul stemme dik gemaak oor werkers dieselfde houding teenoor hulle gehad het. Candice van Reenen, ’n woordvoerder van die departement, vertel egter ’n ander storie. “Swanger vroue, bejaardes en gestremde persone kry prioriteit. Maar ons moet ook die Covid-19-protokolle volg. “Daar kom ook tye wanneer die queue marshals nie sigbaar is nie. Dit gebeur as hulle probleme binne die kantore moet uitsorteer.” Sy vra mense om die departement met ’n e-pos na wc.customercare@labour. gov.za in te lig oor enige probleme wat hulle moontlik met dienslewering ervaar.