RAFAEL Nadal, wat Sondag ’n 13de keer as Franse Ope-kampioen gekroon is, beskou dié toernooi as die moeilikste een waaraan hy nog deelgeneem het. Met sy sege het hy Roger Federer se rekord geëwenaar as die speler met die meeste Grand Slam-titels agter sy naam. Albei het 20 Grand Slam-titels. Maar dis nie wat taai was nie. Dit was ook nie vir Nadal moeilik dat hy die wêreld se voorste speler, Novak Djokovic, in die eindstryd moes aandurf nie. Rafa, soos fans hom noem, was Sondag op ’n ander level; hy’t Djokovic met 6-0, 6-2 en 7-5 verniel. Nadal beskou sy deelname aan vanjaar se Franse Ope as sy moeilikste nog weens die eienaardige tydstip waarop en omstandighede waaronder dit moes plaasvind. Vir Nadal was dit gevolglik een van sy soetste seges nog op die kleibane van Roland-Garros. “Die persoonlike satisfaksie is groot, want die omstandighede waaronder ons moes speel ... Al het ek vandag ’n asemrowende wedstryd gehad, is dít nie die soort toestande waarin ek ooit sal kies om te wil speel nie,” het die 34-jarige Spanjaard gesê. “Ek het egter goed aangepas. Ek het optimisties gebly onder alle omstandighede wat in die toernooi na my kant toe gekom het. Soos die koue weer, wat dit moeilik gemaak het. “Ek dink self hierdie Roland-Garros was een van my bestes.”– Reuters