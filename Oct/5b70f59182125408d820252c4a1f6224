AS DAAR nou één speler is met wie jy in battle wil gaan teen die Soweto-reus Orlando Pirates, is dit Robyn Johannes. Die kaptein van Stellenbosch is goed vertroud met hoe die Seerowers se DNS werk. Dis omdat Johannes in 2010 en 2013 lid was van een van die mees suksesvolle Pirates-spanne. Dis toe die Buccaneers die treble gewen het. Johannes en sy Stellies-troepe pak Josef Zinnbauer se Pirates-span môre in die Orlando-stadion in die spanne se tweede wedstryd van die seisoen. Pirates en Stellies het albei hul onderskeie veldtogte afgeskop met ’n 1-1 draw teen onderskeidelik AmaZulu en Swallows. Boonop was die 34-jarige Johannes sy span se doeleheld toe hy die gelykmaker gekry het met ’n penalty om die span se eerste punt van die seisoen in te samel. Stellies sal geboost word met die terugkeer van sy woelwater-midfielder Ashley du Preez, wat geskors was. Ook sê Johannes hulle het ’n score om te settle met Pirates, wat hulle in Oktober in die bio-bubble naelskraaps met 1-0 geklop het. Johannes reken met Stellenbosch wat reeds ’n seisoen se ervaring agter die rug het, sal die klub in ’n beter posisie wees om sy voormalige klub te tem. “Daar is nooit regtig ’n perfekte tyd om teen Pi­rates te speel nie. Die verwagtinge by Pirates is om elke wedstryd te wen. “Hulle beskou geen wedstryd as ’n uitstappie nie. “Die spelers is onder geweldige druk om te perform en veg om hul plek in die span te behou. “Ons kan ons klaarmaak daarvoor dat hulle met ’n helse aanslag gaan kom, veral op hul tuisveld,” het die ervare defender gesê. Johannes vertel hy het die spelers aangesê om nie toe te laat dat Pirates se groot naam hulle intimideer nie. “Een ding wat ek moet sê, is dat ons spelers, veral die jonges, vir geen span terugstaan nie. Hulle is bewus daarvan dat dít juis die tipe span is teen wie jy jouself kan meet. “Ons het baie talentvolle spelers wat honger is en naam maak vir hulself. So, Pirates kan verseker wees dat ons net so vreesloos sal wees.”