DIE vermeende moordenaar Shakoor Roberts tel sy dae in die selle en dié keer is sy lot deur ’n Covid-geval vertraag. Die Mitchells Plain-landdroshof is gister weens ’n vermoede­lik positiewe Covid-19-geval gesluit. Roberts (24) was veronderstel om voor te kom, maar is weer terug Pollsmoor toe gestuur voordat hy by die beskuldigdebank kon inskuif. Roberts staan tereg op ’n klag van moord. Hy het sy ma, Gafsa (61), na bewering in 2015 vermoor. Hy is gearresteer drie dae nadat sy ma in Maart as vermis aangegee is. Haar lyk is by haar huis in Tafelsig in haar wheelie bin gekry. Handafdrukke Sy is volgens ’n bron erg mishandel. Rushana Adams, Roberts se suster, vertel gister nadat almal uit die hof gesit is, dat Gafsa se kleinkinders begin vrae vra oor die moord. Op ’n fence buite die hofgebou is daar ’n nuwe­ banner met boodskappe van Gafsa se kleinkinders, sowel as hul handafdrukke. Adams verduidelik die banner is gemaak sodat Roberts dit kan sien wanneer hy in die romaan-trok na en van die hof daar verby ry. “Hy het ons hele familie verwoes – tot op die kinders. “My ma was iemand wat vir haar kleinkinders gelewe het. Hy het haar weggevat van hulle.” Die hofsaak is tot Maandag uitgestel.