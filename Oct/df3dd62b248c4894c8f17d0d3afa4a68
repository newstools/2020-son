MARLENE le Roux, 'n aktivis vir die bemagtiging van minderbevoorregte groepe, is een van ses mense aan wie die Universiteit Stellenbosch eredoktorsgrade gaan toeken. Le Roux, uitvoerende hoof van die Kunstekaap, gaan die graad Doktor in die Opvoedkunde (DEd), honoris causa ontvang. Die ander wat eredoktorsgrade gaan ontvang, is die Rwandese pediater, prof. Agnes Binagwaho, die vooraanstaande internasionale wiskundige en wetenskaplike leier, prof. Daya Reddy, die skrywer en ontvanger van verskeie internasionale en nasionale 
literêre toekennings, prof. Marlene van Niekerk, die voorsitter van 
Umalusi en transformerende opvoedkundige, prof. John David Volmink asook die groephoof van Women Investment Portfolio Holdings en kampvegter vir die bemagtiging van vroue, Louisa Mojela. "Hul onvermoeide verbintenis en buitengewone ywer om ’n positiewe verskil in mense se lewens te maak, vind sterk aanklank by die US se visie om onder meer wêreldwyd as uitnemend, inklusief en innoverend erken te word en as ’n plek waar kennis in diens van die samelewing bevorder word," sê die universiteit in 'n verklaring. "Die US se eredoktorsgrade is ’n manier om erkenning te gee aan die merkwaardige werk van individue wat as rolmodelle en ’n inspirasie vir gegradueerdes van die Universiteit Stellenbosch dien." Die eregrade sal in 2021 toegeken word.