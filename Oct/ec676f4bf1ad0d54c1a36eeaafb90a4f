DIE polisie in Port Elizabeth ondersoek 'n voorval in Gelvandale waar twee mans Maandag doodgeskiet is. Die voorval het in Elderberrystraat gebeur. Kol. Priscilla Naidu, 'n polisiewoordvoerder, sê met die polisie se aankoms op die toneel is die liggaam van 'n 40-jarige man voor die huis op sy rug gevind. "Hy is verskeie kere in die bors geskiet," sê sy. Naidu sê die liggaam van 'n tweede man, vermoedelik 42-jaar oud, is aan die passasierskant van 'n wit Toyota Tazz gevind. Hy is verskeie kere in die kop geskiet. Die ondersoek na die moorde het tot die ontdekking van 'n 9mm Luger-pistool gelei. Dit was binne 'n huis naby die misdaadtoneel gevind. Die vuurwapen gaan vir ballistiese toetse gestuur word om vas te stel of dit met die moorde verbind kan word. Naidu sê die motief vir die moorde is nog onbekend. - Algoa FM