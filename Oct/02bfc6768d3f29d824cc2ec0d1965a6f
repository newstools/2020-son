ALTESAAM 28 rondes opwindende boks wag op 27 November wanneer die Kaapse promotor Jackie Brice ’n toernooi in Ottery aanbied. Dié getal rondes kan egter minder word as daar in een van die vyf gevegte op die program ’n uitklophou kom. Benewens die Suid-Afrikaanse swaargewigtitelgeveg tussen Tian Fick en Josh Pretorius wat groot belangstelling wek, kan vuurwerk in die vier voorgevegte verwag word. Die tweemalige Suid-Afrikaanse skopbokskampioen Emile Brits maak sy beroepsdebuut in die junior middelgewigafdeling. Hy boks oor vier rondes teen Yann Lenvo. Die opwindende Dillon “King” Solomons kom in die ligswaargewigafdeling oor vier rondes teen Elle Mutoka te staan. Solomons is ’n bokser wat sy teenstander gou planke toe wil stuur. Mutoka sal dus sy keer moet ken. Daar word ook verwag die belowende swaargewig Ardi Ndembo sal klaarspeel met Romeo Katompa. Hy het Verone Mbembo in sy eerste beroepsgeveg in die eerste ronde met brute krag uitgeslaan. Die finale program is: Ligswaar (4 rondes): Dillon Solomons t Elle Mutoka Weltergewig (4): Thulani Mahlombe t Lukhanyo Lamla Junior Middelgewig (4): Yann Lenvo t Emile Brits Swaargewig (4): Ardi Ndembo t Romeo Katompa Suid-Afrikaanse swaargewigtitelgeveg (12): Tian Fick t Josh Pretorius.