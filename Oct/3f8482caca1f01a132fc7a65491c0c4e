LADISMITH. – ’n Cop is kniediep in die moeilikheid nadat hy glo ’n minderjarige meisietjie seksueel gemolesteer het. Luidens inligting het die cop en die meisietjie se ma gekuier toe die voorval plaasgevind het. “Toe rand die cop eers die ma aan. Daarna het hy glo later ook die meisie seksueel gemolesteer. Hy is aangekla, maar nooit gearresteer nie,” piemp ’n bron. Dit gons nou by die plaaslike cop shop oor die betrokke cop glo voorgetrek word. Hieroor sê ons bron: “Toe ’n bruin cop vroeër ’n volwasse meisie gemolesteer het, is hy dadelik gearresteer. En toe ’n ander bruin cop vir gesinsgeweld aangekla is, is hy ook gearresteer. “Wat maak wit cops anders? Dié nonsens moet nou stop, anders moet ons die saak verder voer.” Son het ’n paar weke gelede ook berig oor die manne in blou se klagtes dat die reëls by die cop shop diskrimineer teen anderskleuriges. Dis toe ’n wit cop aangekla is vir die beweerde onwettige besit van ammunisie, maar die persoon is nie gearresteer nie. Kapt. Malcolm Pojie, ’n polisiewoordvoerder, sê: “Ons kan bevestig dat strafregtelike klagte van seksuele aanranding van ’n minderjarige en gewone aanranding teen ’n lid gemaak is. “Die voorvalle is huishoudelik van aard en ons kan nie volledige inligting bekend maak nie. Die dossier sal aan die staatsaanklaer oorhandig word sodra die ondersoek voltooi is. ’n Departementele ondersoek is ook aan die gang. “Rassisme word nie geduld nie. Alle lede word as gelykes behandel. Lede wat gegrief voel, kan hul griewe deur die SAPD se prosedures lug.”