DIE Wes-Kaapse hooggeregshof het gelas die liggaam van Yusuf Kiboroto (30) moet re­lease word. Die Tanzaniër het op 9 Julie in die kanaal by Vygieskraal verdrink toe hy probeer het om Abieda Paulse (8) te red. Yusuf Khan Dalwai, regsverteenwoordiger van die politieke party Al Jama-ah, sê: “Die hof het Woensdag gelas die lykhuis moet die liggaam laat gaan. “Die liggaam sal Donderdag in die Grassy Park-Moesliem-begraafplaas begrawe word.” Tabrez Sayed, ’n gemeenskapswerker in Belgravia, sê: “Hulle albei het in die kanaal by die informal settlement hier verdrink. “Kiboroto was haafidh in die Koran (hy het ál 114 hoofstukke van die Koran uit sy kop geken). Sy liggaam is op 21 Julie gevind en die kind se liggaam ’n dag voor dit. Onherkenbaar “Die ma van die kind, Malikah Paulse, kon haar kind se oorskot uit die lykhuis kry. “Die imam van die plaaslike moskee en ons as gemeenskap probeer hom uit die lykhuis kry deur die klere uit te ken. “Albei se liggame was onherkenbaar.” Ganief Hendricks, lid van parlement, sê: “Ek het ’n regsverteenwoordiger aangestel om ’n interdik en ’n hofuitspraak te kry om die slagoffer se liggaam uit die lykhuis te kry. “As die lykhuis nie sy lyk vrygestel het nie, sou dit veras word. Ons as Moesliems wil hom volgens die Moesliem-tradisie begrawe. “Die slagoffer se ouers, Akida Kiboroto en Haliema Goossain, is bejaardes en brandarm. Hulle het nie R4 000 vir ’n DNS-toets nie.” ’n Polisiewoordvoerder, kapt. FC van Wyk, sê ’n geregtelike doodsondersoek is op die liggaam uitgevoer.