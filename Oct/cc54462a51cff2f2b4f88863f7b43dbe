ROMEO Adams, die nuut verkose president van die Cape Town Baseball Federation (CTBF), is op ? missie en skrik vir niks nie. Die 50-jarige gesoute sportadministrateur glo in spanwerk en is bereid om self in die trenches te klim om vir bofbal te veg. Adams wil graag vennote werf om die sportsoort toegankliker en aantrekliker te maak. As sekretaris van die Wes-Kaapse parlement hou hy die politici bedags in toom. Geen wonder hy is ? voorstander van skoon governance nie. Nes met sy daaglikse job waar sy geloofwaardigheid geensins betwyfel kan word nie, glo hy sport moet ook op gesonde administratiewe beginsel bedryf word. Adams sê: “Geen kortpaaie nie. Daar is ook nie ? ons en julle (bestuur) nie; ons is ? kollektief. “Klubs moet goed funk­sioneer. Sonder klubs en hul lede is daar geen bofbal nie. Dis eenvoudig. Skoon administrasie is die kern tot sukses. “Ons moet ? klimaat en atmosfeer van goeie governance skep, dan sal ons nuwe mense en borge by die sport betrek.” Adams is ? boorling van Elsiesrivier, “in Louw se Bos,” sê hy met ’n glinster in sy oë. Hy is ? laatkommer wat bofbal betref, maar is ? gesoute sportadministrateur. Hy was ’n kranige senter vir die Elsiesrivier-rugbyklub en het daarna jare lank in die klub se bestuur gedien. Sy betrokkenheid by bofbal is toevallig, vertel hy. “Ons het eendag verby die Bothasig-klub gery terwyl hulle geoefen het en my seun het gevra ek moet stilhou om te gaan kyk. “Hy’t toe sommer saam begin oefen. Van toe af is ek betrek, want ek moes met my seun saamloop.” Adams het hom later by die Bothasig Masters aangesluit en toe is hy ingekatrol. Hy het later na die Goodwood-klub geskuif. Hy woon nou in Kuils­rivier en is die voorsitter van die Kuils River Cardinals. Adams loof sy voorgangers Tommie Norman (ses jaar) en Leon Fester (twee jaar) vir hul bydraes. Hy sê: “Ons moet voortbou op hul suksesse en daarop verbeter. “Ek glo hulle het baie goeie dinge gedoen. “Ons sal net moet kyk hoe effektief ons kan verbeter. Soms is dit moeilik om die Titanic se roete te verander – dís wat Covid-19 ons geleer het. “Dis waarom dit my doelwit is om besluite spoedig uit te voer. Ons kan nie bekostig om te sloer nie.” Oor sy toekomsplanne sê Adams: “Ek sal dit aankondig nadat ek met die klubs ? gesamentlik besluit daaroor geneem het.” Adams reken die bofbal-aksie kan in die tweede week in Desember begin. Dis egter ? besluit wat in oorleg met die Stad Kaapstad geneem moet word, sê hy.