JOHN Comitis, Cape Town City se baas, “het ’n plan”, maar hy is huiwerig om te sê met wie hy sy doelevraat, Kermit “Romeo” Erasmus, gaan vervang. Dít volg nadat Comitis uiteindelik onder die druk geswig het: Cape Town City gaan nou die 30-jarige Bafana Bafana striker aan Mamelodi Sundowns verkoop. Die Brazilians probeer al geruime tyd om die Baaienaar na Chloorkop te lok. City het die nuus op sy sosialemedia-platforms aangekondig, maar dit later weer verwyder. Dit het omtrént die tonge laat klap oor of die deal ’n werklikheid is. “Cape Town City en Mamelodi Sundowns het ’n ooreenkoms bereik oor die transfer van Kermit Erasmus,” het City getwiet. “Hy was City se held en ons wens hom alles van die beste toe in die volgende fase van sy loopbaan.” Comitis se uit­latings dat City op die aanval genoeg slaankrag het, moet ook met ’n knippie sout geneem word. Veral omdat die ervare Erasmus, wat vir Europese klubs soos Feyenoord (Nederland), Stade Rennais en RC Lens (albei Frankryk) en Vitória Setúbal (Portugal) gespeel het – waarlik een van die Citizens se staatmakers was. Hy het laas seisoen in 27 wedstryde 14 doele vir die Kaapse span aangeteken. Dit gaan nie maklik wees om Erasmus te vervang nie, maar Comitis beweer hulle het hul huiswerk gedoen voordat hy besluit het om die boorling van Port Elizabeth te verkoop. “Ek dink vir nou is daar genoeg jong en opwindende talent wat ingespan kan word. “Ek dink ons behoort oukei te wees sonder hom. “Daar is ’n plan waarmee ons besig is,” het Comitis bygevoeg.