JAMMER is soms die swaarste woord om te sê. Tog ly vriendskappe en selfs familiebande skipbreuk oor die betrokke partye net nie sorry kan sê nie. Die nuwe kykNET-program Die Uitnodiging probeer versoening aanhelp. Die aanbieder, Cato Bekker, verduidelik waaroor dié program gaan wat op 6 Oktober begin het. “Ons probeer families en vriende bymekaarbring wat oor ’n twis of misverstand uitmekaar is. “Ons doen dit deur ’n afsonderlike ete met die betrokke partye te hê waar hulle hul hart teenoor ons oopmaak. Daarna word ’n versoeningsete gereël waar die betrokke partye saam eet en hul dinge uitstryk. “Dis perfek vir die Covid-era, waar ons almal maande tuis moes sit en selfondersoek doen: Wie het ek seergemaak? Watter familie­lede praat nie meer nie? Watter­ vriendskappe is gebroke, maar nog redbaar?” Cato sê die reeks van 13 episodes volg ’n oorsese formaat. Sy gee ons ook ’n voorsmakie van wat ons vanaand 20:00 op die DStv-kanaal 144 in die vierde episode kan verwag. “ ’n Dame wil die wrywing tussen haar ma en tannie probeer regstel.”