DIE kabinet het tot die gevolgtrekking gekom dat die moorde en aanvalle op boere en plaaswerkers regoor die land 'n bedreiging vir die land se voedselsekerheid is. Daarom het hulle besluit om die implementering van die hersiene landelike veiligheidstrategie te versnel sodat die polisie behoorlik op die veiligheidsbehoeftes van landelike gemeenskappe kan reageer en sosio-ekonomiese ontwikkeling ondersteun. "Die kabinet ondersteun die werk van die Suid-Afrikaanse Polisiediens om diegene in hegtenis te neem wat gru-misdade in ons land pleeg. Dit sluit in die moorde en verminking van boere en plaaswerkers regoor die land," het Jackson Mthembu, minister in die presidensie, gesê. "Die boeregemeenskap is 'n integrale deel van ons ekonomie en misdaad op plase hou nie net 'n bedreiging in vir die persoonlike veiligheid van boere en plaaswerkers nie, maar ook vir die land se voedselsekerheid." Die kabinet het ook 'n beroep op Suid-Afrikaners gedoen om die polisie by te staan in die bekamping van misdaad deur deel uit te maak van gemeenskapspolisieforums en sê mense moet saamwerk om misdaad in hul gemeenskappe uit te roei.