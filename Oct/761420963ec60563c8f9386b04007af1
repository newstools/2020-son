’N GESTREMDE man van Bongolethu in Oudtshoorn is gister in die Oudtshoorn- streekhof 15 jaar tronkstraf opgelê. Dít volg nadat hy met dwelms van sowat R300 000 in ’n Greyhound-passasiersbus betrap en aan die handel in dwelms skuldig bevind is. Die 42-jarige Douglas Matroos het onskuldig gepleit en aangevoer dit was nie sy sportsak waarin die 5 000 Mandrax-tablette was nie. Hy het ook ontken dat hy die dwelms in Johannesburg gaan koop het. Die staatsaanklaer, Brandon Smith, het die hof vir ’n swaar vonnis gevra omdat gewetenlose dwelmhandelaars verslawing onder die jeug veroorsaak en gemeenskappe verwoes. Versteek Streeklanddros Sylvia Mandla het Matroos se weergawe verwerp. Hy was die enigste passasier in die bus en sy het bevind dat hy die dwelms in Oudtshoorn wou verkoop. Die tablette was in vyf plastieksakke versteek. Sy het bevind dat die staat sy saak bo redelike twyfel bewys het. Die polisie het volgens haar geen rede gehad om leuens in die hof te kom vertel nie. Sy het ook gesê dat die beskuldigde nie agter sy gestremdheid kan skuil nie en die saak van die paralimpiese atleet Oscar Pistorius aangehaal. Hy is tot 8 jaar gevangenisstraf gevonnis wat later in die appèlhof tot 13 jaar verleng is. Misdade “Die hof moet ’n regverdige vonnis oplê, maar ook een wat ’n sterk boodskap stuur vir huidige en voornemende dwelmhandelaars. “Dwelmhandelaars verdien groot geld terwyl diegene wat aan dwelms verslaaf is hulle wend tot diefstal, inbraak en ander misdade tot nadeel van gemeenskappe. En só kom ons ekonomie nêrens.” Volgens haar is ’n vonnis van korrektiewe toesig of een ingevolge Art 276 (1) (i) ook onvanpas. Matroos is gevonnis tot 15 jaar gevangenisstraf waarvan 5 jaar voorwaardelik vir 5 jaar opgeskort is.