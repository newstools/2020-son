PEP Guardiola, manager van Manchester City, moes ná Saterdag se sege van 1-0 oor Arsenal in die bres tree vir sy doelskieter Sergio Agüero. Daar word in die sosiale media beweer Agüero het ’n vroulike lynregter geminag omdat die Argentyn sy hand op haar skouer geplaas het. Dit was terwyl Agüero by Sian Massey-Ellis wou weet hoekom sy ’n ingooi aan Arsenal toegeken het. Hy het geglo dit was ’n ingooi vir City. Dit het toe omtrent begin gons daaroor dat Agüero met daardie gebaar geen respek vir Massey-Ellis betoon het nie. Volgens Guardiola word daar te veel van ’n bohaai opgeskop oor ’n onskuldidge gebaar van sy ster-doelskieter. “Komaan, ouens,” het Guardiola ná die wedstryd gesê. “Sergio is die vriendelikste ou wat ek al in my lewe ontmoet het. Soek vir probleme in ander situasies, nie dié een nie.” Een van Sky Sports se sokkerkenners, Micah Richards, voel egter Agüero moes Massey-Ellis se beslissing op ’n ander manier bevraagteken het. “Ek dink nie hy het bedoel om dit te doen nie,” het Richards­ gesê. “ ’n Mens moet die beamptes respekteer. Ek dink sy het die situasie goed hanteer. Hy moes egter van beter geweet het. “Ek dink nie daar moet oorboord gegaan word daarmee nie. “Hy weet daar mag nie aan die beamptes geraak word nie. Dit lyk net nie goed nie.”