’N VROU van Oudtshoorn is dié week in die streekhof tot vyf jaar gevangenisstraf gevonnis nadat sy haar broer ses keer met ’n mes gesteek het en sy aan poging tot moord skuldig bevind is. Streeklanddros Sylvia Mandla het Sunette Loxten se verweer verwerp. Loxten het aangevoer dat sy haarself die betrokke dag verdedig het. Die landdros het in haar uitspraak gesê die beskuldigde se lewe was nie in gevaar toe sy haar broer, Salman Loxten, gesteek het nie. Die steekwonde was lewensgevaarlik en haar broer kon gesterf het indien hy nie vinnig mediese behandeling gekry het nie, het die landdros gesê. Oorskry Sunette het haar broer gesteek nadat hy haar glo met ’n skroewedraaier gesteek het. Volgens die landdros het sy egter die grense van selfver­dediging oorskry. Salman wou die saak teen Sunette onttrek en het die hof gevra om haar nie tronk toe te stuur nie omdat hulle nie meer ouers het nie en saam woon. Die hof het egter gelas dat sy aan ’n ernstige misdaad skuldig bevind is en haar ingevolge Artikel 276 (1)(i) vyf jaar gevangenisstraf opgelê. Sunette kan egter ná die uitdiening van ’n sesde van hierdie vonnis om parool aansoek doen.