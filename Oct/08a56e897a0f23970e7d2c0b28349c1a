SO TUSSENDEUR die uiters moeilike toestande weens die Covid-19-pandemie het die gemeenskap van Laingsburg darem goeie nuus ontvang. Mike Gouws, die Laingsburg-munisipaliteit se uitvoerende burgemeester, sê hy is verheug oor die ontvangs van ’n bedrag van R717 350 om die JJ Ellis-sportkompleks op te gradeer­. Die geld, wat deur die Wes-Kaapse departement van sport en kultuursake geskenk is, gaan gebruik word om veral die netbalbane op te knap met oog daarop dat dit dalk in die aanloop tot 2023 se Wêreldbekertoernooi gebruik kan word. Kaapstad speel gasheer vir dié toernooi. Gouws het Anroux Marais, Wes-Kaapse LUR vir sport en kultuursake, bedank vir die geldelike inspuiting. “ ’n Mens moet in ag neem dat ons eintlik met drie pandemies te make het. Die eerste is die droogte, die tweede die Covid-19-pandemie en nou sit ons ook met werkloosheid. “Met dié geld kan daar werkskepping plaasvind. Ons sal ook opgegradeerde sportfasiliteite hê wat baie vir ons mense en dorp beteken,” sê Gouws. Marais het met Maandag se oorhandiging gesê sy hoop die befondsing sal help met sportontwikkeling en beter toegang tot sportbyeenkomste vir almal. “Die skep van sportgeriewe in ons gemeenskappe is inderdaad noodsaaklik sodat ons die nodige toestande kan skep om ’n gesonde leefstyl in ’n veilige omgewing te kan hê, asook om ons vir ekonomiese welvarendheid te kan voorberei,” verduidelik Marais. Volgens Marais gaan die Laingsburg-munisipaliteit die geld veral aanwend om die rugby- en krieketvelde, asook die atletiekbaan op te gradeer. “Ons kyk veral na die aanloop tot 2023 se Netbal-Wêreld­bekertoernooi om toernooie aan te bied, asook om internasio­nale spanne na ’n dorp soos Laingsburg te nooi om met hul voorbereiding te help en blootstelling vir die Wêreldbekertoernooi te gee,” voeg Marais by.