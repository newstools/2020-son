'N VERDAGTE is vir 'n onlangse plaasaanval in Henneman vasgekeer en verskyn Donderdag in die hof. Die 33-jarige man se arrestasie spruit uit 'n voorval waar 'n egpaar op 3 Oktober op 'n plaas in die Henneman-distrik aangeval is. Brig. Motantsi Makhele, 'n polisiewoordvoerder, sê 'n egpaar was die betrokke dag besig om met die bure te praat toe twee gewapende mans by die huis instorm en wild begin skiet. Die 60-jarige vrou en 62-jarige man is albei twee keer raakgeskiet en is later na die hospitaal geneem. Die buurman het sonder enige beserings weggekom. Die twee verdagtes het met selfone gevlug. Makhele sê die Vrystaatse eenheid teen georganiseerde misdaad het op 13 Oktober inligting ontvang oor waar een van die verdagtes wegkruip en het daarop gereageer. Die tweede verdagte word nog gesoek. - News24 