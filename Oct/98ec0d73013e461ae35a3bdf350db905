'N MAN van Limpopo en sy twee dogters is dood nadat hy na bewering sy eie huis aan die brand gesteek het. Die man is as Gledwin Mboweni (51), waarnemende distrikbestuurder van Statistieke Suid-Afrika in die Mopani-distrik, geïdentifiseer. Kol. Moatshe Ngoepe, 'n polisiewoordvoerder, sê die bure het gesien die huis is aan die brand en het oor die muur gespring om te gaan help. Hulle kon vir Mboweni uit die huis kry, maar hy het reeds rook ingeasem en is op die toneel dood. Ngoepe sê die voorlopige polisie-ondersoek het bevind dat die verhouding tussen Mobweni en sy vrou gespanne geraak het en dat hulle die afgelope vier jaar nie meer saamgebly het nie. "Die dogters het by die pa in Nkowankowa gebly terwyl die ma in Vhembe gebly het. Die vermoede is dat die pa die huis met 'n hoogs vlambare inhoud aan die brand gesteek het."