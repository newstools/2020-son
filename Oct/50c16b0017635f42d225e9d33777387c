ASHTON. – ’n Pa het skaars ’n ordentlike ontie aan sy onderlyf oor nadat hy en sy gesin ál hul besittings in ’n brand verloor het. Stoffel Kana en sy gesin se sinkhuis in Begonia­straat is volkome verwoes. Mense in die omgewing het Saterdagoggend omtrént geskinder dat Kana se huis aan die brand gesteek is, maar die oorsaak van die brand kon nog nie vasgestel word nie. Kana was gister nog baie emosioneel en is net dankbaar hy en sy gesin kon veilig uit die huis kom. “Alles het so vinnig gebeur. Die een oomblik het ons net vlamme gesien en kon betyds vlug,” sê Kana. Bure het die vlamme onder bedwang probeer bring, maar vergeefs. Kana en sy gesin moes toe net verslae toekyk hoe hul huis met meubels en hul klere voor hulle tot op die grond afbrand. Volgens Kana het familie hulle tydelike huisvesting gegee totdat hulle weer op die been kan kom. Lesers wat Kana en sy gesin wil help, kan hom by 082 438 2042 bel.