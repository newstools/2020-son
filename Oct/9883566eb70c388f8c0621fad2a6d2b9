DIE corona-virus bestaan nog. Dít was gister die boodskap van die Wes-Kaapse minister van gesondheid, dr. Noma­french Mbombo. Mbombo en WesternCape On Wellness het in Cloetesville, Stellenbosch, die First Monday-gesondheidsveldtog gelaunch. Die doel van die veldtog is om inwoners aan te moedig om aktiewer te leef. Volgens die minister speel oefening ’n groot rol in ’n mens se gesondheid. “Oefening help ook dat mense nie ’n chroniese siekte opdoen nie,” het sy gesê. “Dit gaan nie net oor medikasie nie; ons moet ook fisiek aktief wees.” Mbombo het inwoners ook gewaarsku om steeds versigtig te wees vir Covid-19. Sy het gesê: “Die feit dat die syfers besig is om af te neem, beteken nie Covid-19 is weg nie. “Die virus bestaan nog en dis nog tussen ons. Daarom moet ons steeds sosiale afstand toepas. “Dra jou masker en was jou hande of gebruik hand sanitisers. “Die getal Covid-19-gevalle is wel besig om te daal, maar ons moenie te confident wees nie. “Die ding wat sal bepaal of ons nog ’n toename in syfers het of nie, is hoe ons onsself gedra. “Ons het al in Europa, Asië en Amerika gesien hoe erg die tweede golf kan wees. “In baie lande het die tweede golf ’n erger impak as die eerste uitbreking. “Daarom moet ons altyd versigtig wees. Uitgedeel “Die moontlikheid van ’n tweede golf is nog daar.” Mbombo het saam met die inwoners die “Jerusalema” dance challenge gedoen. Die minister het ook maskers uitgedeel voordat sy die area verlaat het.