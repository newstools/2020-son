DAVE Rennie glo die Wallabies moes van die skepdoel gebruik gemaak het om die All Blacks in gister se eerste Bledisloe Cup-kragmeting te klop. Die toets in Wellington het ná 89 minute se spel op dramatiese wyse met 16-16 gelykop geëindig. Reece Hodge het in die 83ste minuut die kans gehad om die wedstryd vir die besoekers te wen. Sy skop van sowat 54 m het die regoppaal getref. Australië het weer besit gekry en probeer om die game met ’n drie te wen in plaas daarvan om ’n skepdoel te probeer. Die balbesit is omgekeer. Nieu-Seeland het ook binne trefafstand gekom, maar het ook nie die geleentheid gebruik om die game met ’n skepdoel te wen nie. Rennie was uiteraard nie tevrede met die besluitneming van sy spelers in die doodsnikke nie. Hy het agterna aan stuff.co.nz gesê: “Ons het dit (die skepdoel) dié week ge­oefen. James O’Connor het teruggeval, maar ek is nie seker wat daar rondom die kommunikasie gebeur het nie. “Uiteindelik het ons probeer om ’n bietjie wyer te speel. Ons het ons kanse gehad, maar dit was ’n verspeelde geleentheid. “Ons is teleurgesteld. Ons vier dit beslis nie in die kleedkamers nie.” Die nuwe Wallaby-breier sê hoewel hy dink sy spelers het “met baie moed” gespeel, was hulle steeds nie klinies genoeg om die toets teen die All Blacks te wen nie. Rennie meen die Wallabies is ver van die punt waar hy wil hê hulle moet wees. “Ons het baie ruimte agter hulle gevind en ons het ook baie balbesit gehad, maar die gehalte van ons spel by die afbreekpunte was net nie goed genoeg nie. Ons moet volgende week beter wees. “Ons het 14 strafskoppe weggegee, en ’n groot deel daarvan was nadat die duikslae uitgevoer is. “Ons het drie weke saam gehad en ons sal baie beter word. Ek weet die All Blacks sal volgende week ook baie beter wees. “Ons is teleurgesteld. Ons het vandag ’n kans gehad en het dit nie benut nie. “Ons het onsself in die steek gelaat en is nog kilometers ver van waar ons eintlik moet wees. “Wat vandag belangrik was, was ons karakter. Ons het geweet dat dit nie perfek sou wees nie. “Die belangrikste ding vir ons is om volgende week te verbeter.” Die All Blacks en die Wallabies pak mekaar Sondag op Eden Park in Auckland. Die Wallabies kon sedert 1986 nie daar wen nie. Hulle het in hul laaste wedstryd op Eden Park met 0-36 verloor.