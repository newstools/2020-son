DIE polisie van Somerset-Wes het Maandag ’n groot slag geslaan toe hulle ’n kreefsmokkelaar in besit van dié seekos vasgetrek het. Kapt. FC van Wyk, polisiewoordvoerder, sê die waarde van die vonds beloop sowat R3,5 miljoen. Volgens hom was beamptes van ’n Gordonsbaaise sekuriteitsmaatskappy besig om naby Lwandle op die N2-snelweg te patrolleer toe hulle inligting ontvang van ’n verdagte voertuig in die omtes. Aangekeer Toe die bestuurder van ’n Nissan LDV op die N2 naby Somerset-Wes agterkom hy word dopgehou, het hy na Sir Lowry’s Pass koers gekry. Die sekuriteitsbeamptes het hom agternagesit en saam met die polisie aan die jaagtog deelgeneem. ’n Man (38) is in Sir Lowry’s Pass aangekeer. Die beamptes het 6 832 kreefsterte en 235 lewende krewe gekonfiskeer. Die verdagte verskyn binnekort in die Somerset-Wes-landdroshof.