MENSE wat van stromingsdienste soos Netflix gebruik maak of glad nie eens na die SABC-kanale kyk nie, kan in die toekoms gedwing word om TV-lisensie te betaal. Dit is nou as die SABC hul sin kry. Pinky Kekana, adjunkminister van kommunikasie, het Dinsdagoggend in 'n voorlegging aan die portefeuljekomitee oor kommunikasie gesê die staatsuitsaaier wil die bestaande definisie van die verpligte TV-lisensie verbreed. Tans betaal net mense met 'n TV-stel dié lisensie, maar die SABC wil die bestaande wetgewing aanpas. Die SABC wil nou hê stromingsdienste soos Netflix, Amazon Prime en maatskappye soos Multichoice, aan wie DStv en Showmax behoort, moet namens hulle lisensiefooie invorder. Die regering wil ook hê mense, wat nie SABC kyk of glad nie eens 'n TV besit nie, moet lisensiefooie betaal. Dit sal van toepassing wees op mense wat Netflix of Showmax op 'n tablet, slimfoon of laptop kyk. - Channel24