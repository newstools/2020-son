DIE Suid-Afrikaanse weltergewig-bokser Chris van Heerden se beplande wraakgeveg teen Errol Spence jr. is vir eers van die baan. Dít volg nadat Spence se geveg op 5 Desember in Texas teen Danny García bevestig is. Die WBC- en IBF-titel is op die spel. Van Heerden het gehoop dat hy Spence se volgende teenstander sou wees. Hy sal dus nou langer moet wag om sy nederlaag te probeer wreek wat hy op 11 September 2015 in Toronto gely het. Spence het dié kragmeting met ’n TKO gewen nadat Van Heerden eerder die gek geskeer het as om die geveg te probeer wen. Hiervoor het hy duur betaal en het die kryt met ’n deftige loesing verlaat. Van Heerden glo nou hy het sedertdien baie geleer en is ook meer ervare. Hy sê op Instagram: “Ek is dit aan myself, my oorlede pa en die mense in Suid-Afrika verskuldig wat in my glo.” Sy laaste geveg was op 17 Augustus verlede jaar.