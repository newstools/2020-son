WOLSELEY. – ’n Vermeende serial killer het gister in die plaaslike landdroshof verskyn vir die moord op drie vroue. Die 32-jarige Siyamcele Sobambela het aan die cops beken hy het Bernadine Frans (21) en twee onbekende vroue vermoor. Die lyke van die twee onbekende vroue is Sondag in vlak grafte by die Pine Valley-plakkerskamp ontdek. Frans se lyk is Saterdagaand by Sobambela se karavaan gekry. Hy was na bewering op pad om haar in ’n vlak graf te gaan begrawe. Die cops het ’n graaf op die toneel gekry. Sobambela het gister in die hof aangedui dat hy nie om borgtog aansoek gaan doen nie en van regshulp gebruik gaan maak. Hy is vir die moord op ál drie vroue aangekla. Inwoners van die andersins rustige dorpie het buite die hof betoog. Die woede oor wat in hul midde gebeur het, was duidelik voelbaar. Frans se hartseer ouers het gister buite die hof gevra dat daar meer gedoen moet word om misdaad in hul area te laat afneem. Frans se stiefpa, Liaan Marthinus, het sy vrou, wat steeds diep hartseer is, ondersteun. Hy was heeltyd langs haar sy. Hy sê: “Daar is net een polisievên vir hierdie hele area. Van die cops gebruik die vêns vir hul persoonlike goed en doen nie hul werk nie. Hulle faal ons gemeenskappe.” Steven Zallie, gemeenskapswerker, het buite die hof gesê: “Die cops speel ’n kat-en-muisspeletjie met ons. “Hulle het opsetlik vir ons belieg en Maandag aan ons gesê die hofsaak is eers Woensdag (vandag). “Hulle wil nie hê ons moet ’n optog na die hof toe hou nie. Ons het ’n memorandum voorberei en wou dit aan die staatsaanklaer oorhandig het.” Volgens Zallie is hulle bly dat die verdagte verkies het om nie nou vir bail aansoek te doen nie. Hy meen dit is ook wat die gemeenskap verkies – dat hy in die tronk bly. Lieg Ma Kristien Marthinus sê: “Ek is ook ingelig die hofsaak is Woensdag (vandag). “Ek weet nie hoekom hulle oor so iets moes lieg nie. Dis asof hulle nie wil hê ons moet daar wees nie.” Volgens Kristien wil sy haar dogter onthou vir die lieflike en stil kind wat sy was. Kristien sê voorts: “My dogter was ’n sagte persoon wat nie met ander mense lelik gewees het nie.” Inwoners sê hulle is bitter daaroor dat hulle met verkeerde inligting gevoer is oor die presiese hofdag. Maar hulle is dit almal eens dat hulle nou net mooi genoeg gehad het van crime in hul area. Hulle eis dat die onwettige hokkies afgebreek word. Die inwoners wil ook hê die polisie moet sigbaarder wees in Pine Valley. Die saak teen Sobambela is vir verdere ondersoek tot 9 Desember uitgestel. Hy bly in aanhouding. 