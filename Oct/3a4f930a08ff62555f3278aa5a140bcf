KAN jy dít nou oorvertel? Krieket Suid-Afrika (KSA) probeer die media blameer vir die huidige stand van sake in krieket. Luidens die Sondag­koerant Rapport het Kugandrie Govender, waarnemende uitvoerende hoof van KSA, en Dheven Dharmalingam, hoof van die finan­siële komitee, Donderdag met ’n groep nasionale spelers vergader. Dis nadat die minister van sport, Nathi Mthethwa, KSA verlede week tot 27 Oktober gebied het om sy sake reg te ruk of die regering gryp in. KSA moet Mthethwa voor dié sperdatum sê hoekom hy dink die regering moenie ingryp nie. Govender het aan Rapport gesê van die spelers wou by hulle weet waarom die media voortdurend ’n ander deuntjie sing oor die chaos by KSA. Govender meen dis as gevolg van suur druiwe. Sy het geantwoord sy en kollegas het begin besef die joernaliste wat die negatiewe beriggewing doen, is mense wat in die verlede onsuksesvol aansoek gedoen om poste by KSA. Sy sê sy het ook aan die spelers verduidelik dat KSA sy finansiële bestuur drasties verbeter het en dat sy mediastrategie nou anders is. Dit sluit in dat “geskenke en onnodige uitstappies vir die media nie meer goedgekeur word nie”. Die krieketspelersvereniging Saca is ook nie genooi na die vergadering met die groep spelers nie. Govender sê dis omdat Saca gevra het dat die hele KSA-raad bedank weens al sy probleme. Sy sê: “Dit was ’n interne vergadering tussen werkgewer en werknemer, daarom was dit onnodig om Saca daarvoor te nooi. Ons beplan wel dié week ’n vergadering met Saca.” Rapport sê Govender het aan die spelers gesê KSA is die sportsoort in die land wat die beste bestuur word. Wat ’n grap!