MANCHESTER United kan maar vergeet van Jadon Sancho; daarom is Ousmane Dembélé nou hul teiken. Dit blyk Sancho sal nie hierdie seisoen na Old Trafford skuif nie nadat Borussia Dortmund gister ’n aanbod van United van die hand gewys het. Nou praat United met die Barcelona-speler oor ’n leningsooreenkoms. United is gretig om in hierdie transfer window ’n ooreenkoms met die vleuel te onderteken. Hoewel Sancho die klub se eerste keuse is, is Dembélé ’n sterk alternatief. Die Fransman (23) het in Augustus 2017 vir ’n klub­rekord £95,75 miljoen (ongeveer R2 miljard) van Borussia Dortmund na Barcelona geskuif. Afgekeur Hy het in sy drie seisoene in Spanje twee La Liga-titels en die Copa del Rey gewen, maar ’n reeks beserings het hom beperk tot 75 wedstryde in alle kompetisies. Manchester United het Dinsdag ’n aanbod van £91,3 miljoen (net onder R2 miljard) vir Sancho gemaak, maar die Duitse span het dit afgekeur. Die aanvanklike aanbod was £73 miljoen (om en by R1,6 miljard) en dis verhoog na £91,3 miljoen. Volgens Dortmund was dit nie genoeg nie, want Sancho se waarde word geskat op £108 miljoen (meer as R2,3 miljard). Weens ’n “respiratoriese ontsteking” het Sancho nie gister saam met die res van die Dortmund-groep vir die Duitse Superbeker-wedstryd teen Bayern Munich gereis nie. Hy is wel negatief getoets vir Covid-19.