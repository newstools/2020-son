HANOVER Park was dié naweek weer ’n oorlogsone. Altesame 11 mense is sedert Vrydagaand in bende­geweld geskiet en 4 van hulle het gesterf. Volgens Kashiefa Mohammed, woordvoerder van Hanover Park se gemeenskapspolisiëringsforum, tel twee kinders onder die sewe mense wat gewond is. “Dis soos ’n oorlogsone en Hanover Park is ’n regte bloedbad. Hier is nie baie sigbaarheid van polisie in die omgewing nie. Ons wil meer polisie hê,” sê Mohammed. Volgens kol. Andrè Traut, polisiewoordvoerder, het drie verdagtes Vrydag omstreeks 21:00 ’n 46-jarige man in Athburg Walk in Hanover Park raakgeskiet. Die verdagtes het gevlug en weggekom. “Saterdag omstreeks 05:00 is ’n 33-jarige man in sy huis in Athburg Walk doodgeskiet. Twee verdagtes het op die vlug geslaan.” Volgens Traut is ’n 26-jarige man ook gister 06:00 in Hanall Walk in Hanover Park doodgeskiet. “Die verdagtes is nog nie gearresteer nie,” sê hy. Traut sê verder die polisie van Philippi ondersoek tans ’n saak van moord en poging tot moord ná ’n skietery Saterdagmiddag in Galilee Court in Hanover Park. “Onbekende gunmen het ’n 28-jarige man doodgeskiet. “Sewe mense is gewond en na hospitale geneem. Onder die gewondes was ’n vyfjarige meisietjie en sesjarige seuntjie.” Traut sê die moontlikheid dat dit bendeverwant is, kan nie uitgesluit word nie. Gisteroggend in Wesbank is ’n man ook in ’n moontlike bendeverwante voorval doodgeskiet. Mense met inligting kan Crime Stop bel by 086 001 0111.