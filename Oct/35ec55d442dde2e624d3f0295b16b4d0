DAMIAN Willemse en Herschel Jantjies het die potensiaal om die Stephen Larkham en George Gregan van Suid-Afrikaanse rugby te word. Só glo die jong Stormers-skakelpaar se afrigter, John Dobson. Die Stormers het die Lions­ Saterdagaand in ’n Supperrugby Unlocked-wedstryd op Nuweland met 23-17 geklop. Willemse en Jantjies het in die Stormers se Super Fan Saturday-stryd teen die Lions­, die Groen-teen-Goud wedstryd en Saterdag se wedstryd teen die Lions gespeel. Die twee sukkel sedert die hervatting van die seisoen om op dreef te kom. Hulle het nie juis die spelpeil gehandhaaf wat Stormers-ondersteuners van hulle verwag nie. Sergeal Petersen se beenbesering in die tweede helfte het tot ’n grootskaalse skommeling van die agterlyn gelei. Willemse moes na heelagter skuif en Warrick Gelant na regtervleuel in Petersen se plek. Tim Swiel het Willemse se plek op losskakel ingeneem. Sommige kenners meen Willemse se beste posisie is dalk eerder heelagter, maar Dobson is tevrede met sy vertoning teen die Lions. “Ek is baie tevrede met sy vordering,” het Dobson ná die wedstryd aan die media gesê. “Ons het gebiedsvoordeel in die eerste helfte (met Willemse op losskakel) geniet. “Ek het die ander dag gesê game management is nie iets wat jy oornag in ’n gym aanleer nie: Dis iets wat met ervaring kom. “Hy is ’n 22-jarige losskakel wat die laaste ruk rondgeskuif is en, soos ek sê, game management is nie iets wat jy in Checkers kan gaan koop nie. “Dit gaan daaroor om die man in die stoel te wees en die besluite te neem. Ons sien baie vordering die laaste ruk en ons sal aanhou daarmee. Ek het al voorheen gesê Damian en Herschel kan die Gregan en Larkham van SA rugby word, maar daai manne het wêreldrugby eers op 26, 27 begin oorheers. “Ons moet hulle genoeg tyd gee om te ontwikkel. Dis ’n afrigters­uitdaging om hulle game­ management te leer en ek dink regtigwaar ons maak vordering. Die wil om hard te werk en beter te word is definitief daar.”