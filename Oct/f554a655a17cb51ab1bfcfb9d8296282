“EK BESEF my seun het ’n ernstige geestelike probleem. Ek soek net hulp vir hom voordat hy my doodmaak!” Só pleit ’n bejaarde ma van Connaught Estate in Ravensmead. Volgens Francis Kumalo (73) is sy raadop met die verbal en emotional abuse wat sy deurmaak onder Charl Kumalo (29), wat sy destyds op die ouderdom van drie maande aangeneem het. Sy en haar seun bly alleen in hul huisie, waar hy sy eie kamer het. Sy is bang dat hy haar dalk binnekort kan aanrand of selfs vermoor. “Hy was destyds op drugs,” vertel ’n hartseer Francis. “Op hoërskool het al ’n dwelmprobleem gehad en hy is toe daaroor geskors. Maar verlede jaar het hy drugs gelos. “In Oktober verlede jaar het ek ’n verandering by hom opgelet. Hy het baie begin eet, was net pal in die huis en het na sy musiek geluister. “Op Kersfees, laas jaar, toe het ons by my suster oorkant die straat geëet . Toe sien ek dat hy nie tussen mense wil wees nie. “Toe ek sy kos huis toe neem, toe begin hy aggressief raak teenoor my en sê ek moet hom uitlos. “Van daardie dag af sonder hy hom in sy kamer af. Hy gaan nie eens meer uit die huis of winkel toe nie. Hy praat sommer alleen, asof hy met iemand praat. “In die nag hoor ek hoe restless hy is. “Hy is uit en in by die deur, dan kom loer hy hier by my kamer in, dan hou ek my maar aan die slaap. “Sy klong van nege jaar oud het eenkeer hier gekuier. Toe, een oggend om vieruur, kyk Charl TV en toe hy die stemme op die TV hoor, toe dink hy dis sy klong wat nou vir hom vloek. “Toe mik hy met die koppie tee na die kind. “Ek moes toe maar die klong terugstuur na sy ma. “Hy het al selfs met ’n koppie water na my gemik. Soms moet ek in die nag na my suster hardloop as hy so aggressief raak.” Son wou Charl se kant van die saak hoor, maar is toe weggejaag. Ontslaan Suster Magda Kleyn van die Tehillah-sentrum in Elsiesrivier sê Charl was al by hulle ingeboek. “Hy het daardie aand die hele plek omgekrap en selfs een van die personeellede aangerand,” vertel Kleyn. “Ek wou hom toe as ’n psigiatriese pasiënt by die Elsiesrivier-daghospitaal inboek, want ek het dagga-psigose by hom opgelet. Dis ’n tipe onttrekkingsimptoom. “Maar hy het homself die volgende oggend ontslaan. “Ek het mental help aangebied, maar sy ma het dit geweier. Ons is ’n betaalde rehab en ons vra omtrent R25 000. Ons goedkoopste program is R5 000. “Maar as iemand homself uit die rehab uitboek, dan verbeur hulle daardie geld.”