FRANKRYK en Duitsland het weer nasionale inperkings aangekondig nadat 'n tweede golf Covid-19-infeksies Europa getref het. Emmanuel Macron, Frankryk se president, het aangekondig dat die tweede nasionale inperking tot minstens die einde van November sal aanhou. Volgens nuwe maatreëls wat Vrydag in werking tree, gaan mense net toegelaat word om die huis vir noodsaaklike werk of mediese redes te verlaat. Besighede soos restaurante en bars gaan tydelik hul deure sluit, maar skole en fabrieke gaan steeds oop wees. Daaglikse sterftes in Frankryk weens die corona-virus is op sy hoogste vlak sedert April. Dinsdag nog is 33 000 nuwe gevalle bevestig. Macron sê die land loop die risiko om oorweldig te word deur 'n tweede golf "wat sonder twyfel erger as die eerste een gaan wees". Duitsland gaan ook 'n noodinperking in werking stel. Restuarante, gyms en teaters gaan in die land gesluit wees. Nog 89 mense is die afgelope 24 uur in Duitsland dood met 'n rekord 16 774 nuwe infeksies wat aangeteken is. - BBC News