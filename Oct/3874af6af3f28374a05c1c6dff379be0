DIS duidelik dat die Wes-Kaapse polisie alles doen om seker te maak dat Zane Kilian met elke hofverskyning veilig is. Kilian het gou op die Kaapse Vlakte ’n huishoudelike naam geraak nadat hy aangekeer is as verdagte vir die moord op die top cop lt.kol. Charl Kinnear. “Wie is dié man dat hier so baie cops by die hof is? Wat maak hom so gevaarlik?” het een van die omgekrapte omstanders Vrydag by die Bishop Lavis-landdroshof gevra. Sowat 50 mense het voor die hof saamgedrom in die hoop om Kilian te sien wanneer hy die hof verlaat. Die veiligheidsmaatreëls was egter vreeslik tight met meer as 60 gewapende polisiebeamptes in uniform. Die lede was van verskillende eenhede, insluitend die teenbende-eenheid (AGU) en die eenheid vir openbare orde. Die lede was binne en buite die hof teenwoordig. Talle ander lede wat in civvies uitgesteek het, is ook opgemerk. Net die media is by die hof ingelaat en selfone moes voor die hofverrigtinge afgesit word. Kinnear was ’n top-speurder van die AGU. Hy is op 18 September voor sy huis in Bishop Lavis in ’n sluipmoordaanval doodgeskiet. Sy dood kom maande nadat sy vrou, Nicolette, in die media die polisie gesoebat het om weer beskermingsdienste vir haar man en die gesin aan te stel. Hiervan het egter dadels gekom. Kilian, ’n voormalige rugbyspeler en spiertier vol tattoos, is etlike dae ná Kinnear se moord by sy huis in Springs aangekeer. Hy het Kinnear se selfoon getrack, voer die staat aan. Die klagte teen Kilian is moord, sameswering tot moord en die onregmatige onderskepping van kommunikasie (tracking). Kilian se regsverteenwoordiger, Eric Breyer, het die hofgangers Vrydag onkant gevang toe hy dokumente by die hof ingedien het wat bewys Kilian is ’n geregistreerde privaat speurder. Breyer se troefkaart is: “Hy het die reg om iemand na te spoor. Ons weet hy’t nie die sneller getrek nie en hy het beslis nie saamgesweer om iemand te laat vermoor nie.” “In die beeldmateriaal wat die noodlot­tige skietery voor Kinnear se huis opgevang het, is die sluipmoordenaar baie kleiner en fyner as Kilian,” voer Breyer in die hof aan. Intussen is beamptes van die Nasionale Vervolgingsgesag hard besig om te soek na ’n ander hof waar Kilian se borgtogaansoek aangehoor kan word. Volgens die NVG en Kilian se regspan hou Lavis se hof ’n veiligheidsrisiko in. Lavis se inwoners het Vrydag ’n petisie by die hof ingedien wat vra dat Kilian­ nie moet bail kry nie. In die petisie voer hulle aan dat hy veiliger in aanhouding as buite op straat is. Die saak dien komende Woensdag weer in die Bishop­ Lavis-hof, waar ’n nuwe en veiliger venue vir die borgtogaansoek na verwagting gekies sal word.