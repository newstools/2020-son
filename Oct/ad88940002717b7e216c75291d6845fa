DIE lang gewag om uiteindelik huiseienaars te wees is verby vir 16 inwoners van Simonsbergstraat in Pniel. Dit bring die aantal titelaktes wat hierdie week oorhandig is op 34 nadat 18 titelaktes Maandag aan inwoners van Khayelitsha oorhandig is. Wes-Kaapse minister van behuising, Tertuis Simmers en die Mayor van Stellenbosch, Gesie van Deventer het Donderdagoggend die titelaktes oorhandig. Simmers het gesê dit maak hom bly om te verseker dat inwoners op hierdie manier bemagtig word. “Die oorhandiging is veral aangenaam omdat die meeste begunstigdes, wat trane van vreugde en dankbaarheid wys, tussen 20 en 30 jaar op hierdie titelakte wag,” sê hy. “As die Wes-Kaapse regering sal ons voortgaan om te streef na die vestiging van ’n bemagtigende omgewing, sodat ons beter in staat is om begunstigdes sekerheid te gee en meer inwoners wettige huiseienaars te maak deur hierdie titelaktes te oorhandig,” voeg Simmers by. Van Deventer het Donderdag ’n beroep op inwoners gedoen om mooi na hul huise te kyk. “Dit is ’n veilige plek waarheen jy elke dag kan terugkeer, wetende dat dit aan jou behoort,” het sy gesê. Sy het ook aan die begunstigdes gesê dat dit nie net ’n stuk papier is nie, maar ’n bate wat nou aan hulle behoort. Die vreugde kon duidelik op Herman Robus en sy vrou se gesigte gesien word. Robus sê dat dit ’n waardevolle wag vir hulle was. “Ons geduld is beloon en ons het nou die geleentheid om te bou vir die toekoms.”Robus het almal bedank wat die dag moontlik gemaak het.