DIE sakeman wat verlede week in verband met die betoging in Senekal gearresteer is, is borgtog geweier. André Pienaar (51) het Dinsdag in die Senekal-landdroshof verskyn - dieseldfe een wat hy na bewering tydens die betoging bestorm het. Hy staan tereg op klagte van aanranding, opsetlike saakbeskadiging en openbare geweld. Die klagte spruit uit die betoging buite die hof op die dag wat Brendin Horner (22) se vermeende moordenaars verskyn het. Landdros Buti Mlangeni het gesê die klag van aanranding van 'n polisievrou wys dat Pienaar nie huiwer om geweld te gebruik teen eenigeen wat in sy pad staan nie. Volgens Mlangeni het Pienaar ook probeer om die gereg te ondermyn deur hofeiendom en aanhoudingselle te beskadig. Hy het ook genoem dat skote in die hofsaal afgevuur is en dat personeellede, meestal vroue, ontruim moes word. "Enigeen wat 'n vrou aanrand, rand 'n nasie aan," het Mlangeni gesê. Mlangeni sê die klagte wys dat Pienaar geen respek vir wet en orde het nie en dat dit nie in die belang van geregtigheid sal wees om borgtog aan hom toe te staan nie. Pienaar se vrou moes na hofverrigtinge gekeer word omdat sy probeer het om die staatsgetuie, brig. Tshokolo Posholi, te klap. Sy saak is uitgestel tot 20 November vir verdere ondersoek. - TimesLive