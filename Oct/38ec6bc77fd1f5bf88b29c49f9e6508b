UITSPRAAK word vandag in die rondgaande hooggeregshof in Oudtshoorn gelewer in die opspraakwekkende Haarlem-moordsaak waarin ’n pa van die moord op sy 18 maande oue seuntjie aangekla word. Ronvigon Wildeman kan 15 jaar gevangenisstraf opgelê word as die hof bevind hy het sy seuntjie per ongeluk doodgemaak – en lewenslank as hy dit doelbewus gedoen het. Wildeman het in sy pleitverduideliking gesê hy het nie bedoel om sy seuntjie, Vagon Cornelius, dood te maak nie en die moordwapen – ’n klip van 18 kg – is na sy ma, Merilen “Hetta” Cornelius, gemik. Getuienis is egter tydens die verhoor aangebied dat hy die klip ’n tweede keer bokant sy kop opgetel en op die kind laat val het. Erger nog is dat hy na bewering aan Hetta gesê het: “Kyk hoe spite ek jou nou.” En daarna: “Kyk wat het ek nou aan ons kind gedoen.” Dit omdat sy glo die polisie gebel het nadat hulle weer stry gekry het en hy haar selfoon stukkend gegooi het. Adv. Lenro Badenhorst, die staatsaanklaer, vra die hof om Wildeman aan voorbedagte moord skuldig te bevind omdat wat gebeur het nie ’n ongeluk kon gewees het nie. “Dit is feitlik onmoontlik om so ’n groot rots van ’n klip 5 m na iemand te gooi,” het hy betoog. Adv. Leandra Adams, Wildeman se lawyer, het egter betoog dat hy volgens sy eie verduideliking nie die kind wou seermaak nie, maar moes voorsien het dat dit kon gebeur. Regter Mushtak Parker sal Wildeman se lot bepaal.