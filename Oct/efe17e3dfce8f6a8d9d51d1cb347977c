“DIE feit dat hy nie genoem mag word nie, maak die slagoffer se weergawe kragteloos. Ons is van mening dat mense wat van verkragting verdink word, agter tralies moet bly tot hulle onskuldig bevind is." Só het aktiviste Vrydag buite die Blue Downs-landdroshof gesê toe 'n bekende musikant, wat daarvan beskuldig is dat hy van sy leerders seksueel aangerand het, weer daar verskyn het.Die man se naam mag ingevolge die Strafproseswet nie bekendgemaak word voordat hy gepleit het nie. “Die feit dat hy nie genoem word nie, stuur ’n boodskap uit dat die slagoffer verkeerd is," sê Latifah Jacobs van die 1 Billion Rising-veldtog. “Die man is ’n musiekonderwyser en ’n mentor vir kinders. Nou is hy weer uit in die samelewing om dieselfde ding weer te doen. “Die
 feit dat sy naam en identiteit beskerm word, beteken dat studente wat hy
 dalk 10 jaar gelede verkrag of molesteer het nie na vore kan kom 
nie." Die saak is tot 26 Februarie uitgestel vir verdere ondersoek. Die musikant bly uit op borgtog. 