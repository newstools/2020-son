RAFAEL Nadal het Novak Djokovic gister geklop om sy 13de Franse Ope-titel te wen. Nadal het die eindstryd op Roland Garros met 6-0, 6-2 en 7-5 in 2 uur en 41 minute gewen. Die Spanjaard het sodoende Roger Federer se rekord van 20 major-titels geëwenaar. Nadal het sy titel as die beste speler op ’n kleibaan behaal. Hy was tot dusver in ’n ongelooflike 100 uit 102 wedstryde in Parys aan die wenkant. Ná ’n senutergende eerste stel waarin Nadal ’n antwoord gehad het vir omtrent alles wat Djokovic na hom kon gooi, het die Serwiër uiteindelik die eerste game van die tweede stel gewen. Die wêreld se nr. 1-tennisspeler se voorsprong was van korte duur, want Nadal het in die derde game van die tweede stel opnuut daarin geslaag om uiteindelik deur te breek. Djokovic het in Nadal se volgende afslaan-game weer voorgeloop. Die koning van Roland Garros wou nie bes gee nie en het afgeslaan om sy voordeel te konsolideer. Nadal se kragtige voorarm het Djokovic op verskeie geleenthede geen kans gegee nie en enige hoop op ’n opskudding het vinnig verdwyn.