DIE voorspelers van die Stormers het onlangs die rugbyveld vir die see verruil. Die manne was ook nie in die water om te baljaar nie, maar om te leer oor die belangrike reddingswerk wat deur die nasionale seereddingsinstituut gedoen word. Behalwe dat die manne geleer het om lewens in Suid-Afrikaanse water te red, het hulle ook die krag van die yskoue Atlantiese oseaan eerstehands ervaar. Die voorspelers was ook genooi om hul spiere te wys deur aan 'n aantal NSRI-roetine oefeninge deel te neem. Jessica Shelver, 'n woordvoerder vir die NSRI sê: "Dit is die diversiteit van vaardighede, tegniek, dissipline en spanwerk wat die NSRI se werk spesiaal maak. "Dit het vinnig duidelik geword dat vaardighede en tegniek, net soos op die rugbyveld, net soos krag belangrik is." Siya Kolisi, kaptein van die Stormers, sê die spelers het ongelooflike respek vir almal wat help om die oseane veilig te hou, en die belangrike werk wat die NSRI doen. "Die krag van die oseaan is iets wat altyd gerespekteer moet word, sowel as die tyd en moeite wat die NSRI doen om almal veilig in die water te hou." Hy voeg by: "Ons kan hulle nie genoeg bedank vir die geleentheid om self in die water te kom en sien wat moontlik is as almal saam werk nie."