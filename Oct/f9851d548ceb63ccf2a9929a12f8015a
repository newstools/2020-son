DIE Cheetahs spog met ‘n opwindende agterlyn vir Saterdag se Super Rugby Unlocked-wedstryd teen die Pumas in Bloemfontein. Ruan Pienaar (skrumskakel) sal as kaptein die Bloemfonteiners op die veld lei, en hy kan staatmaak op hope ervaring as dit by sy mede-agterpelers kom. Die voormalige Bulls-losskakel Tian Schoeman sal Pienaar se skakelmaat wees, terwyl die tweemalige Wêreldbekerwenner en ervare Springbok Frans Steyn op binnesenter uitdraf. Benhard Janse van Rensburg draf uit op buitesenter. Malcolm Jaer, wat laas week in die Springbok Showdown-westryd in die Kaap met ’n besering die veld moes verlaat, het toe genoegsaam herstel om stelling in te neem op die regtervleuel vir Saterdag se kragmeting. Saam met Rosko Specman (linkervleuel) en Clayton Blommetjies (heelagter)  vorm Jaer ‘n agterste driehoek gelaai met spoed en balvaardighede. Dit is duidelik van dié samestelling dat die Cheetahs nie gaan skroom om van enige plek op die veld aanvalle en teenaanvalle te loods nie. Voorlangs sal die Cheetahs egter moet seker maak hul skrumwerk is solied en dat die Pumas ook nie in die lynstane oorheers nie. Vir ’n bietjie ekstra slaankrag laat in die wedstryd, het Hawie Fourie (afrigter, ook besluit om soos die Springbokke in die Wêreldbekertoernooi in Japan ses voorspelers op die plaasvervangersbank te kies. Saterdag se wedstryd skop 16:25 af op SuperSport se Rugby-kanaal 211. Tian Meyer (skrumskakel) en William Small-Smith (kan senter of vleuel speel) is die enigste plaasvervangers vir die agterlyn. Die Cheetahs se span is: Clayton Blommetjies, Malcolm Jaer, Benhard Janse van Rensburg, Frans Steyn, Rosko Specman, Tian Schoeman, Ruan Pienaar (k), Jasper Wiese, Junior Pokomela, Andisa Ntsila, Walt Steenkamp, Carl Wegner, Lua de Bruin, Reinach Venter, Charles Marais. BANK: Louis van der Westhuizen, Boan Venter, Erich de Jager, JP du Preez, Chris Massyn, Aidon Davis, Tian Meyer, William Small-Smith. 