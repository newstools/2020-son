DIE polisie van Macassar ondersoek ’n klag van moord nadat ’n jong man Saterdag in die vroeë oggendure vermoor is. Volgens die polisie het die voorval by ’n huis in Fahstraat plaasgevind. Cheslyn Louw (19) is daar met ’n mes gelem. Louw is in die bors getref, asook in sy arm. Hy is op pad hospitaal toe dood. Son het verneem dat ’n groep vriende die nag saam paartie gehou het. Daar het na bewering ’n stryery oor drank ontstaan wat tot die moord gely het. Die verdagte in die saak is ’n 30-jarige man. Hy het homself later aan die polisie gaan oorgee. Hy sal eersdaags op ’n klag van moord in die hof verskyn. In die sosiale media het inwoners van Macassar hul kommer uitgespreek oor die vlaag misdaad wat die afgelope week in dié woongebied opgevlam het. Aangeval Woensdag was daar ’n gewapende roof by die slaghuis Savemore, waar verdagtes die personeel met wapens aangehou het. Donderdag is die Shaba­ngu-gesin helder oordag deur vier gewapende mans aangeval in hul huis in Rubenweg en van hul besittings beroof. Vincent Shabangu is ’n gemeenskapsontwikkelingswerker en bekende leiers­figuur in Macassar. Hy sê hy en sy vrou en hul seun was in die huis toe die rowers op hulle toegeslaan het. Die boewe se gesigte was met maskers toegemaak. Hulle het met ’n silwer Toyota Corolla Quest gery. Oopgemaak Hulle het binne in sy yard ingetrek en gelyk soos mense wat vir hulle kom kuier het. Sy vrou het oopgemaak nadat daar ’n klop aan die deur was. Shabangu sê hulle het gedink dit was familie wat hulle kom besoek het. Hy sê die verdagtes was baie aggressief en het hulle met vuurwapens aangehou. Hulle is met goed soos TV’s, selfone en laptops weg. Niemand is nog vir die voorval gearresteer nie.