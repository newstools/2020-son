DIE voormalige Junior Springbok Duhan van der Merwe maak Saterdag sy debuut vir Skotland. Van der Merwe het die Suid-Afrikaanse o. 20-rugbyspan in 2014 se Wêreldtoernooi vir o. 20’s in Nieu-Seeland verteenwoordig. Hy draf dié naweek op linkervleuel uit wanneer die Skotte op Murrayfield teen Georgië te staan kom. Skotland gebruik dié wedstryd om gereed te maak vir volgende naweek se Sesnasies-toets teen Wallis. Die voormalige Stormers-stut Oliver Kebble kan ook as plaasvervanger sy debuut vir Skotland maak. Cornell du Preez, wat al sy Skotse debuut gemaak het, word ook as plaasvervanger ingespan. Du Preez het destyds vir die Southern Kings gespeel.