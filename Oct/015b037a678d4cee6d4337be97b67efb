HAAR lewe kon binne sekondes in hel verander het as sy nie terugbaklei het nie ... Nou wil ’n brawe vrou graag haar storie met ander deel om hulle daaraan te herinner hoe vinnig en ingrypend ’n mens se lewe kan verander as jy nie vinnig dink en optree nie. Die Manenberg-polisie ondersoek ’n saak van poging tot ontvoering nadat dié moedige 27-jarige vrou laas week in Surrey Estate amper ontvoer is. Verdag Volgens die vrou, wat om veiligheidsredes verkies om anoniem te bly, wil sy ander mense waarsku om altyd waaksaam te wees wanneer hulle in die openbaar is. Sy sê mense moet verkieslik nie alleen loop nie. Sy sê sy was op die betrokke dag omstreeks 09:00 op pad winkel toe toe sy twee karre opmerk wat half verdag voorkom oor die manier waarop hulle gery het. Sy vertel: “Ek onthou dit was ’n oranje VW Beetle en ’n ouerige groen VW-stasiewa. “Dit het gelyk asof hulle my wil omstamp. Toe stop ek aan die ander kant van die pad.” Dis tóé dat die vrou se nagmerrie begin het. “Ek onthou hoe die ou uit die oranje kar gespring en my in die kar probeer druk het. Maar ek het baklei om weg te kom. Toe sien ek dat die ou in die groen kar my wil jaag.” Sy sê sy het aanhoudend geskreeu terwyl sy gehardloop het. “Ek het weggehardloop so vinnig as wat ek kon.” Mense het by hul huis uitgekom om te kyk wat aangaan oor sy so gil. “Ek is getraumatiseer hieroor en sit nie meer ’n voet buite nie. Die voorval het my so bang gemaak. Ek dink bevrees oor wat kon gebeur het as ek nie vinnig genoeg kon wegkom nie. Krapmerk “Dis hoekom ek hieroor praat.” Die vrou sê sy wens niemand anders so ’n situasie toe nie. In haar gestoei om weg te kom, het sy ’n krapmerk agtergelaat op een van die verdagtes se regterwang. Sy pleit by alle ouers om tog nooit hul kinders alleen op straat te laat uitgaan nie omdat so iets binne ’n oogwink kan gebeur. Kapt. FC van Wyk, ’n polisiewoordvoerder, bevestig dat ’n saak van poging tot ontvoering gemaak is. Hy versoek enige een met inligting om die Manenberg-polisie by 021 699 9400 of die Stop Misdaad-lyn by 08600 10111 te bel.