DIE uitgaande president van Barcelona, Josep Maria Bartomeu, het seker gemaak hy kry sy laaste houe in voordat hy die beroemde Spaanse sokkerklub groet. Bartomeu en die klub se raad van direkteure het gister almal bedank. Dít was basies onder dwand, aangesien daar op hul volgende vergadering in November ’n mosie van wantroue teen hulle gebring sou word. Barça se swak vertonings in Europese sokker die laaste paar seisoene word aan Bartomeu en die raad toegeskryf. Die klub se sterspeler, Lionel Messi, wou die klub voor die begin van die seisoen verlaat. Volgens Bartomeu het Barcelona ingestem om in ’n nuwe Europese kompetisie, die European Super League, te speel. Dié kompetisie sal glo in die toekoms groot geld vir die klub inbring. Bartomeu sê: “Ek wil dié stukkie goeie nuus vandag bekend maak. Die raad van direkteure het hul goedkeuring gegee vir die vereistes om in die toekoms aan ’n European Super League deel te neem. “Dis ’n projek wat deur Europa se groot klubs ondersteun word.” Sky News het laas week berig dat befondsing van $6 miljard (nagenoeg R98 miljard) vasgemaak is om ’n wegbreekliga te begin. Die voorste 18 klubs in Europa se vyf voorste ligas gaan hieraan deelneem. Dit geniet reeds die ondersteuning van Liverpool en Manchester United. Maar die president van La Liga, Javier Tebas, meen Bartomeu se uitlatings wys hy is oningelig en dat die Super League ’n “swak en opgemaakte kompetisie” is. “Dit is hartseer om te sien dat die verhaal van ’n president met soveel sukses, en deesdae baie foute agter sy naam, so ’n einde kry, skryf Tebas op Twitter.