GEORGE. – ’n Vrou is in die warm water nadat sy na bewering ’n buurvrou se kat met kook­water gegooi het. Baie inwoners van Zone 9 in Thembalethu hou katte aan omdat rotte ’n skrikbewind in die township voer. Inwoners sê die enorme rotte beskadig hul kinders se skoolklere en -boeke en vreet hul groceries op. Hulle wil hê die SPCA moet optree teen mense wat diere mishandel. Verder beweer inwoners dit is nie die eerste keer dat die vrou die katte leed aandoen nie. Tiny Minnie, eienaar van Pixie die kat, sê sy was besig om TV te kyk toe kinders haar roep en sê haar kat is beseer. Minnie sê Pixie was so erg beseer dat hy dit weens die erge graad van sy brandwonde nie gemaak het nie. “Dit was pynlik om te sien in watter pyn my kat was voordat hy gesterf het. “Pixie het in daai vrou se jaart gegaan en dis hoe hy met warm water gegooi is. “Dis mos ’n alge­mene ding dat katte in mense se jaart gaan. Hulle gaan mos nie om skade aan te rig nie,” sê sy hartseer. Minnie sê daar is steeds mense wat glo katte is bad luck. “Ek kan steeds nie verstaan hoe iemand iets so wreed aan diere kan doen nie. Die meeste mense hier hou katte aan om die rotte te verjaag.” Sy het nie ’n klag gelê nie. ’n Inwoner, Timmie Booysen, sê katte is hul groot redding teen die rotteplaag. “Ek is verbaas oor wat hierdie vrou gedoen het, want almal weet dan ons moet die katte aanhou om die rotte uit te roei.” Dwaal Die bestuurder van die Garden Route SPCA, Gerda Reynders, sê die seermaak van diere is ’n ernstige oortreding. Reynders voeg by: “Katte dwaal maar rond. Dit kom neer op dierewreedheid as ’n mens die diere seermaak.”