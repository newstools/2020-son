DAAR was darem één wenner nadat die Springbokke besluit het om aan vanjaar se Rugby Cham­pionship te onttrek. Die gelukkige een is niemand anders nie as die legendariese All Black-vleuel John Kirwan. Reeds voordat die Suid-Afrikaanse Rugbyunie laas week besluit het die Bokke gaan nie in 2020 toetsrugby speel nie, was Kirwan dapper genoeg om te voorspel dat die wêreldkampioene gaan onttrek. Hy was so seker van sy saak, hy het belowe hy sal sy medeaanbieders op die rugbykletsprogram The Breakdown na ’n restaurant van hul keuse te vat as die Bokke sou besluit om wel aan die Rugby Champion­ship deel te neem. JK, soos die legende bekend staan, is toe Dinsdag met ’n bak Kentucky Fried Chicken beloon vir sy raak voorspelling. Intussen het die Australiese Rugbyunie (RA) gister aan die media gesê die Bokke se besluit het hom onkant gevang. Hamish McLennan, voorsitter van RA, het gesê die Suid-Afrikaners het hulle heeltyd onder die indruk geplaas dat die Bokke sou speel. Die kompetisie moes toe Vrydag inderhaas na “Drienasies” herdoop word. Die All Blacks, Poemas en Wallabies gaan nou sake in Australië (gasheer vir al die wedstryde) uitspook. Groot geldelike verlies is in Australiese media voorspel. McLennan het hieroor gesê: “Ons sal ’n manier hierdeur vind. “Suid-Afrika se besluit het ons verbaas. Hulle was tevrede met die toernooi se skedule, so ons is teleurgesteld in hul besluit om te onttrek. Dit gaan ons heelwat geld kos, maar ons kan dit hanteer.” Volgens McLennan sou die Bokke oorgenoeg tyd gehad het om vir die kompetisie voor te berei.