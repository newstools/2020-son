VANAAND is die aand waarop kykNET se tele­novela Arendsvlei amptelik vier episodes ’n week begin uitsaai. Dié nuus is ’n tydjie gelede al bekend gemaak. Met die derde reeks wat Maandag begin het, sal jy nou die lief en leed van die Vlei vier dae ’n week kan geniet. Met die nuwe reeks kom ’n nuwe jaar. Dit beteken ’n nuwe groep leerders in Hoërskool Arendslvei, en dít beteken nóg karakters! Kykers het net dié week die begrafnis van Steve Mortlock beleef en hier kom nou nuwe geleenthede en familiedramas op hulle af. Laas maand het die kykers reeds vir kaptein Krige (Brendon Daniels) ontmoet. Hy is ’n ou skool-buddy van Lionel Foster (Jody Abrahams) en ’n speurder van Clanwilliam wat na Arendsvlei oorgeplaas is. Nog ’n bekende gesig in die Vlei is Ilse Klink, wat die rol van Dorothy Galant vertolk. Sy is die ma van Bompie en Angelique en is getroud met Desmond, die nr. 1-verdagte met enige misdaad in die Vlei. Chelsea Thomas vertolk die rol van Angelique, die stil, onskuldige tienermeisie. Sy maak nie maklik vriende nie en tog is daar ’n connection tussen haar en Candice Burger (Nancia Dorland). Verloor Nog ’n nuwe leerder by die skool is Emmie (Inge Isaacs), wat onlangs vanaf Plumstead na die voorstad verhuis het. Dan is daar die 16-jarige Kaleb Jakobs (Chad Baai) van Clanwilliam wat as 10-jarige sy ouers in ’n motorongeluk verloor het en na sy sewejarige boetie moes omsien. Hy kom na die Vlei om weg te kom van die wêreld wat hom daagliks aan sy ouers herinner. Ander nuwe gesigte is Carmen Maarman en Clayton Evertson, wat saam met die ander bekendes gaan sorg vir hope drama.