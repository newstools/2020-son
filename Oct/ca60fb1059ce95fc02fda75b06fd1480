TWEE verdagtes is gou-gou vasgetrek vir die moord op ’n leerder en haar boyfriend. Nadat die cops inligting opgevolg het, het hulle die twee verdagtes Sondagaand in Wesbank gearresteer. Stacey Beukes (20), ’n matriekleerder van die Hoërskool Wesbank, en haar boyfriend, Brendan “Trio” Opel (23), is Saterdagaand in Bethelstraat koelbloedig afgemaai. Albei is in die kop geskiet en albei is op die toneel dood. Die twee aangekeerdes het gister vlugtig in die Blue Downs-landdroshof verskyn. Samewerking Lorna Frieslaar van die Wesbank-gemeenskapspolisiëringsforum het die vinnige arrestasie verwelkom. Frieslaar sê: “Ek is bly oor die gemeenskap se samewerking, wat tot die verdagtes se arrestasie gelei het.” Volgens Bevan Jacobs, ’n gemeenskapswerker in Wesbank, hoop hulle die verdagtes bly agter tralies en kry nie borgtog nie. Jacobs sê: “As die verdagtes skuldig is en op borgtog vrygelaat word, stel dit net die gemeenskap se lewe verder in gevaar. “Ek is bly vir die spoedige arrestasie en hoop daar is geregtigheid vir die twee moorde.” Kol. Andrè Traut, ’n polisiewoordvoerder, het bevestig dat twee mense in verband met die skietvoorval in hegtenis geneem is. Hulle is van moord aangekla en bly in aanhouding tot hul volgende hofverskyning.