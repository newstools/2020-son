MAAHIER Davids is in sy skik om weer met Ernst Middendorp, sy voormalige hoofafrigter van Maritzburg United, saam te werk. Middendorp het Davids – wat werkloos was nadat Cape Umoya hom in September in die pad gesteek het – gelok om lid van sy tegniese span by die Ethiopiese Premierliga-kam­pioen, St. George te wees. Dít volg nadat die Duitse coach laas week ’n kontrak vir drie jaar met die span van Oos-Afrika onderteken het. Dit volg ook kort op die hakke van Middendorp se afdanking by Kaizer Chiefs. Hy is gepos omdat hy misluk het om Chiefs hul eerste titel sedert 2015 te laat wen. Davids, wat Maandag in Addis Abeba aangekom het om sy kontrak af te handel, het aan Son gesê: “Ek het jou nog altyd gesê – as daar een deur toegaan, gaan nog ene oop. “Dis waarom ek nou hier is. Dis alles nuwe uitdagings en kulture, maar ten minste is ek goed bekend met die coach. “Ek is baie dankbaar dat Middendorp my die kans gee om my horisonne te verbreed en meer ervaring op te doen,” het die voormalige jeugafrigter by Ajax Cape Town bygevoeg. Die 43-jarige Davids het darem ook nou nie te sleg vir Umoya vertoon in sy debuut-seisoen in die Eerste Liga nie. Hy het die span tot ’n 11de posisie gelei met ’n beperkte budget en eienaars wat gedurig ingemeng het. “Middendorp is beslis ’n coach wat jou die kans gee om te groei en hy dwing respek af. Sy input tel ook baie. Hopelik sal ek waarde byvoeg en almal trots maak,” voeg Davids by.