DIE Stormers gaan die Bulls Saterdag sonder hul inspirerende kaptein, Siya­ Kolisi, moet aandurf. Die Springbok-kaptein het Saterdag in Nelspruit in die 25ste minuut van hul Superrugby Unlocked-stryd teen die Pumas ’n dyspierbesering opgedoen. Die Stormers het met 42-37 geseëvier. Kolisi is deur Nama Xaba in die nr. 6-trui vervang. Xaba het hom goed van sy taak gekwyt. Die 23-jarige het veral beïndruk met sy hoë werkverrigting as baljagter. Son verneem hy het ongelukkig ook ’n dyspierbesering opgedoen en het ’n 50%-kans om Saterdag op Loftus Vers­feld in Pretoria teen die aartsvyand uit te draf. John Dobson, afrigter van die Stormers, kan straks vandeesweek verras deur die vlugvoetige Angelo Davids bo Leolin Zas in die beginspan op die linkervleuel teen die Bulls te kies. Davids het vir die WP se o. 21-span uitgeblink en word as ’n teenvoeter vir die Bulls se spoedvraat Kurt-Lee Arendse beskou. Dobson het die opsie om op die nommer van ’n speler van die kaliber van Jaco Coetzee te druk om Kolisi en Xaba te vervang. ’n Lostrio van Coetzee, Juarno Augustus (agsteman) en Ernst van Rhyn kan die Bulls se kombinasie van Duane Vermeulen, Marco van Staden, Arno Botha en Nizaam Carr onder andere aandurf. Jake White, afrigter van die Bulls, het Saterdagaand ná sy span se oortuigende oorwinning met 41-14 oor die Sharks in Pretoria in ’n aanlyn kon­ferensie gewaarsku die Stormers gaan heeltemal ander soort vrae aan sy span stel. “Die Stormers is die span met die meeste World Cup- Springbokke. Hul skrum is ongelooflik sterk. “Ons sal ons huiswerk moet doen en ’n paar idees uitwerk as groep om seker te maak ons kan weer só speel soos ons vanaand gespeel het,” het White gesê. Die Springbokke Steven Kitshoff (loskopstut) en Scarra Ntubeni (haker) behoort vir die Bulls-wedstryd beskikbaar te wees. Dié twee moes in isolasie gaan omdat hulle verlede naweek kontak gehad het met ’n speler van die Lions wat vir die corona-virus positief getoets is. Albei is negatief getoets, maar kon volgens protokol nie speel nie. Nog ’n Springbok, Damian Willemse, wat hom weens ’n lam boud moes onttrek, sal waarskynlik vir Tim Swiel op losskakel vervang al was Swiel se stelskopwerk baie goed.