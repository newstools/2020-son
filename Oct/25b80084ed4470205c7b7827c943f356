HOSKINS Sotutu is in die binnebaan om Ardea Savea se plek as agtsteman vir die All Blacks in te neem. Dit is vir Saterdag se derde Bledisloe Cup-toets teen die Wallabies in Sydney. Ná die geboorte van sy tweede kind het Savea in Nieu-Seeland gebly terwyl die res van die groep na Australië gereis het. Hulle berei daar voor vir die naweek se kragmeting teen die Aussies. Savea het in albei die vorige toetse in die beginspan agter in die skrum saam met Sam Cane en Shannon Frizell in die lostrio gesak. Sotutu, die vaardige agtsteman van die Auckland Blues, is in die vorige twee toetse van die bank af aangewend. Hy behoort ’n nuwe lostrio saam met Cane en Frizell te vorm. Ian Foster, hoofafrigter van die All Blacks, het egter onthul dat Sotutu se insluiting nie ’n uitgemaakte saak is nie. “Hy (Sotutu) het die job wat ons hom gegee het regtig baie goed gedoen,” sê Foster aan stuff.co.nz. “Ek dink ons moet nou maar teruggaan en kyk of ons hom in daardie rol gaan hou of ’n paar dinge gaan verander.” Die All Black-groep is gelaai met talentvolle losvoorspelers. Behalwe die vier spelers wat tot dusver teen die Wallabies gebruik is, kan Foster ook op die nommers van losvoorspelers van die kaliber van Dalton Papalii, Du’Plessis Kirifi, sowel as Akira Ioane en Cullen Grace druk. Intussen kan die stutte Nepo Laulala (kraamverlof) en Joe Moody (harsingskudding) albei die naweek se wedstryd misloop. As die All Blacks Saterdag ’n oorwinning behaal, wen hulle die Bledisloe Cup. ’n Oorwinning vir die tuisspan beteken dat die reeks in die laaste toets beslis gaan word.