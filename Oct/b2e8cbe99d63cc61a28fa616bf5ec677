'N OUDPOLISIEVROU van Mpumalanga is die afgelope week in die hooggeregshof in Nelspruit skuldig bevind aan die moord op haar man. Lerato Mokoena (43), 'n oudsersant in die polisie, het met Mduduzi Ndlovu saamgesweer om haar man, Vusi Dlamini, in 2017 te vermoor. Dlamini was tot en met sy dood ook 'n sersant in die polisie. Mokoena en Dlamini het die dag van die voorval gaan draf. Ndlovu het hulle in Mokoena se voertuig agtervolg en toe vir Dlamini doelbewus doodgery. Die voertuig was so erg beskadig, dat dit nie meer kon ry nie. Ndlovu het toe die voertuig agtergelaat en gevlug, maar het homself later aan die polisie oorgegee. Tydens die ondersoek het dit uitgekom dat Mokoena en Ndlovu die moord beplan het. Hulle word op 14 Januarie 2021 gevonnis.