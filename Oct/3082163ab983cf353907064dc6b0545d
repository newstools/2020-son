TOE kry Reggie B ’n lekker heldeontvangs Saterdag in sy tuisdorp, Rawsonville. Dié talentvolle klong word beskou as die held van die inwoners van dié Bolandse dorpie – die persoon wat hul dorp op die map geplaas het. Reggie B – oftewel Reagan Plaatjies – is laas week as die naaswenner van reeks 2 van Emo Adams se Maak my Famous-kompetisie gekroon. Die wenner is Nicoleen Saal van Ocean View in Kaapstad. Maar vir die Rawsonvillers is Reggie B hul nommer 1. Dus het hulle besluit om vir hul held ’n homecoming event te reël om hom terug te verwelkom. Die beplanners was Chester Williams van Worcester en die Rawsonvillers Francois Ruiters, Rudo McDonald, Gerswin de Villiers, Pieter Frieslaar asook Juliette Matthews. Williams vertel: “Die hele idee was eintlik Reggie B se goeie vriend Gers­win de Villiers s’n. Ons het toe twee weke gelede al met die beplanning begin. “Ons het toe teenkanting gekry as gevolg van die lockdown-regulasies en moes die event ’n dag voor die tyd kanselleer. “Maar die burgemeester van die Breedevallei-munisipaliteit, Antoinette Steyn, het Vrydagaand toestemming gegee en het selfs agter die skerms vir die verkeer en polisie gereël.” Mal Saterdag 15:00 het die verrigtinge op ’n oop vlakkie by die ingang van die woonbuurt De Nova begin. Reggie B het daar aangekom agterop ’n oop bakkie versier met ballonne en en met ’n personalised nommerplaat wat lui “Nommer 1”. Voorwaar Rawsonville se nommer 1! Die meer as 500 mense wat daar was om hom te verwelkom, het mal gegaan toe hy hul gunsteling-song, “Kolletjie i”, gesing het. Die skare het sommer self die song klaar gesing. Aron Pietersen, De Nova se DA-raadslid, sê: “Reggie B is ’n goeie voorbeeld na wie ons jong mense kan opkyk. “Hy het weereens bewys dat as jy in jouself glo, dan kan jy bo uitkom, ongeag jou omstandighede. “Hy is ’n baie nederige mens en hy sal dit nog ver bring.” Van die artists wat by die event opgetree het, is Stay Viral van Worcester, Rapper Mag DC van Ceres en die rapgroep Die Skuiling van Worcester. Die organiseerders beplan ’n homecoming-konsert vir 21 November in Rawsonville. 