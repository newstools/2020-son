MINSTENS sewe mense is die afgelope week in Kraaifontein in 'n bende-oorlog dood. Die oorlog tussen die Mobsters, RBK's, Skombizos en die Ferodo-gang gaan na bewering oor drug turf. Son het Dinsdagmiddag verneem van nog 'n jong man wat in Watsonia Park doodgeskiet is. Volgens 'n polisiebron het hulle hul hande vol met bendelede van so jonk as 12 jaar oud. Die Skombizos rule na bewering in Watsonia Park waar Jayden Daliye (17) Maandagaand doodgeskiet is. Daliye is 'n vermeende lid van die Skombizos. Die bron vertel: "Die hele skietery gaan oor drug turf. Die Skombizos wil die hele Kraaifontein hulle s'n maak." Volgens die bron word daar vermoed dat 'n onbekende man, wie se lyk Saterdagmiddag in 'n parkie in Watsonia Park gekry is, deel van die 28-bende is. Hy is halfkaal met 'n betonblok op sy kop gevind. "Hy was in Skombizo territory, so ons vermoed 'n Skombizo het hom doodgemaak," aldus die anonieme bron. Paul Arendse (18), 'n matrikulant en na bewering 'n lid van die Mobsters, is ook die naweek doodgeskiet. Intussen is drie verdagtes, Damitri Wentz, Trevano Lodewyk en sy meisie Emma-Jean Maarman (19), in verband met die moord op Duran Visagie (11) gearresteer. Maarman is gearresteer nadat die moordwapen in die wendyhuis, waar hy woon, gevind is. Duran, die seun van 'n polisieman, is laas Dinsdag doodgeskiet toe lede van die Mobsters en RBK's op mekaar begin losbrand het. Kapt. FC van Wyk, 'n polisiewoordvoerder, bevestig dat die Kraaifontein-speurtak 'n skietvoorval, waarin Daliye doodgeskiet is, ondersoek. "Die slagoffer is Maandagaand omstreeks 21:20 geskiet terwyl hy in Sydowstraat in Watsonia Park geloop het. Hy is oppad na die hospitaal oorlede." Van Wyk noem dat 'n saak van moord ondersoek word en dat niemand nog in hegtenis geneem is nie. Hy bevestig ook: "Die speurtak ondersoek ook 'n saak van 'n onbekende man wie se liggaam Saterdagmiddag in Buitensingel gevind is. Die omstandighede rondom die voorval word ook ondersoek." 'n Beroep word op die publiek gedoen vir enigeen met inligting om die speurders by Kraaifontein-polisiestasie by 079 894 0154 te kontak.