EDWILL van der Merwe verwag ’n geweldige stryd tussen die agterste driehoeke van die Stormers en die Bulls in Saterdag se Superrugby Unlocked-kragmeting op Loftus Versfeld in Pretoria. Die 24-jarige spoedvraat van Kylemore het laas week in die Mbombela-stadion in Nelspruit sy buiging vir die Stormers gemaak. Hy was in die beginspan vir die oorwinning met 42-37 oor die Pumas. Daaroor het Van der Merwe gesê: “Dit was my eerste geleentheid om vir die Stormers in die beginspan te speel. Ek het dit met albei hande aangegryp.” Wat die debuut van die oudleerder van Paul Roos Gimnasium in Stellenbosch makliker gemaak het, is dat daar in die agterlyn drie spelers was wat saam met hom op skool was en in dieselfde agterlyn gespeel het. “Dit het beslis gehelp, want ons het lekker op die veld gejel. Ons kom van die veld ook goed oor die weg.” Oor die bedreiging wat Bulls-agterspelers soos Kurt-Lee Arendse, Travis Ismaiel, Stedman Gans en Cornal Hendricks inhou, het Van der Merwe gesê: “Dit gaan ’n groot uitdaging wees, veral met hul gevaarlike agterste driehoek. “Maar ek dink in ons span het ons agterlangs ook oorgenoeg skietgoed om hulle te counter. “Ons sien baie uit na ’n great contest Saterdag. “Dit was maar net my eerste game. Ek is uiteraard opgewonde daaroor om weer ’n kans te kry om vir die span en die groep my beste te gee.” Volgens Van der Merwe, wat in 2016 vir die Junior Springbokke (SA o. 20-span) uitgedraf het, is dit veral ’n groot voorreg om saam met ’n speler van die kaliber van die Springbok Warrick Gelant in die agterste driehoek te speel. “Warrick is ’n baie snaakse ou – op en af van die veld. Ek geniet sy company. Hy bring ongelooflike kalmte en ’n X-faktor na die span. “Nadat ons ’n ou soos Dillyn Leyds verloor het, is Warrick die perfekte ou om hom op heelagter te vervang. “Dit is great om saam met hom te speel. Soos ons laas week gesien het, hy druk nie net drieë nie, hy skep baie geleenthede vir die spelers rondom hom. “Hy het vir my in ’n paar gapings weggestuur. Dít is waarom dit so lekker is om saam met hom te speel,” het Van der Merwe bygevoeg.