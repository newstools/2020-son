INWONERS van Stellenbosch is ongelukkig oor die lank gewag vir huise. Vinton Morgan van die Stellenbosch aksie groep sê talle inwoners het hulle genader met probleme oor die toekenning van huise, veral in die Idasvallei omgewing. Volgens Morgan is daar mense wat alreeds meer as 40 jaar vir ’n huis wag, terwyl jong begunstigdes wie net ’n paar jaar op die waglys is al huise ontvang het. Die inwoners voel die proses word onregverdig behandel. Anna Pietersen (69) sê sy is al 44 jaar op die waglys vir ’n huis. “Ek gaan elke keer om my persoonlike inligting op te dateer.” Sy sê sy het grootgeword in Idasvallei en ook daar in 1977 aansoek gedoen vir 'n huis. Sy noem dat die behuisingskantoor nou aan haar vertel dat sy nie 'n huis kan kry nie omdat sy nou in Vlottenburg woon. Verder verwys die munisipale behuisingskantoor vir Pietersen ook na die provinsiale departement van behuising. Pietersen sê haar droom is net om 'n plekkie van haar eie te hê. Inwoners het verlede week hul griewe aan Chris Nissen, kommissaris van die menseregtekommissie, oorhandig. Intussen sê Stuart Grobbelaar, 'n woordvoerder vir Stellenbosch-munisipaliteit, dat die proses rondom die toekenning van huise word op 'n regverdige en deursigtige manier hanteer. "Die kriteria waarvolgens gewerk word is publieke kennis en ook vrylik beskikbaar by die munisipale behuisingskantore. Hy raai ook inwoners wie ongelukkig is aan om die behuisingskantoor direk te kontak vir meer inligting. Muneera Allie, van die Wes-Kaapse departement van behuising, sê die departement is bewus van die beweringe. "Die toekenning van begunstigdes vir huise word deur die onderskeie munisipaliteite bestuur. "Daar is ook vergaderings wat die munisipaliteit met die gemeenskappe hou, om aandag te gee aan van die ongelukkigheid."