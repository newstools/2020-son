DIE gemeenskap van Scottsdene het nóg ’n kind weens bendegeweld aan die dood afgestaan. Klein Duran Visagie (11) is Maandagmiddag deur ’n dwaalkoeël getref toe die gangsters op mekaar losgebrand het. Sy skietdood volg op dié van klein Gaylin Cupido (6) van Rusticanastraat in Julie vanjaar. Sy was saam met haar mammie, Regina, toe die gangsters op mekaar losgebrand het en ’n koeël haar in die bors getref het. Kapt. FC van Wyk, ’n polisiewoordvoerder, het bevestig die polisie ondersoek die saak. Hoewel Duran nog gister aan masjiene gekoppel was, het vele mense op Facebook medelye aan sy ma betoon. Gesels ’n Gemeenskapsleier van die Kraailove-gemeenskapsblad op Facebook het bevestig hy het by Duran se ouers aangegaan. Hulle het bevestig dat hul seun afgesterf het. Sy boodskap lui: “Familie, Duran is nie meer saam met ons nie. Ek het ’n tydjie terug met sy familie gesels. “Kom ons hou hulle in ons gebede, asseblief.” Volgens Van Wyk is Duran Maandag 15:35 in Josephlaan in Scotts­dene, Kraaifontein, deur ’n dwaalkoeël in die kop gewond. Van Wyk sê: “Die saak word tans deur die Kraaifontein-polisie ondersoek. “Nog geen arrestasies is gemaak nie.” Enige iemand met inligting oor die voorval kan Kraaifontein se speurders by 082 469 3319 kontak.