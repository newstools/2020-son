DIE Wes-Kaapse onderwysdepartement (WKOD) hou dik dis onwettig om ’n skool toe te maak sonder die toestemming van die hoof van die departement. Dít volg nadat dit uitgelek het dat ouers, onderwysers en kinders beplan om môre op te ruk na die WKOD se kantoor in die Kaapse middestad om hul ontevredenheid te toon. Hulle glo Wesley Neumann, die skoolhoof van die Hoërskool Heathfield, word onregverdig behandel. Mense sal met busse en eie vervoer na die departement in die Kaapstadse middestad gebring word. Die WKOD het ses klagte van wangedrag gebring teen Neumann, wat nie wou hê leerders en onnies moes tydens die lockdown skool toe kom nie. Dié klagte teen Neumann hou verband met ’n ope brief wat hy vroeër vanjaar aan Angie Motshekga, minister van basiese onderwys, gerig het. Neumann was een van vier skoolhoofde wat nie wou hê leerders en onnies moes skool bywoon toe die Covid-19-pandemie op sy ergste was nie. Hy het in ’n stadium geweier om die skool oop te maak. Bronagh Hammond, woordvoerder van die WKOD, sê net die hoof van die departement kan ’n skool sluit. “Daar moet eers toestemming gevra word om die skool te sluit. Neumann word op ses klagte van oortreding van die Wet op die Indiensneming van Opvoeders aangekla. “Die saak is sub judice en die inhoud van die klagte kan nie bekend gemaak word nie. Die proses duur voort.” Vasoula Bailey, voorsitter van Heathfield se skoolbeheerraad (SGB), sê onderwysers, ouers, leerders en lede van die gemeenskap gaan na die onderwysdepartement opruk. “Die mense wat wil gaan, sal self ry. Ons probeer ook busse reël. “Die skool sal steeds oop wees vir die mense wat skool toe wil gaan.” Die SGB het ook in ’n verklaring gesê hulle staan by Neumann. Veilig “Die SGB het ’n morele en veilige besluit geneem in ’n tyd van daadwerklike vrees vir lewensverlies. “Ons enigste doelwit was dat kinders teruggaan skool toe wanneer dit veilig was.”