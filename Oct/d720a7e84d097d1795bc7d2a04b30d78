MEER as 250 000 huishulpe het tussen die eerste en tweede kwartaal van die jaar hul werke verloor. Luidens Statistieke Suid-Afrika se jongste arbeidsmagpeiling het 259 000 huishulpe tussen April en Junie hul werk verloor. Werke in private huishoudings, wat tuiniers, privaat sekuriteitswagte, bestuurders en butlers insluit, het met 311 000 afgeneem. Eunice Dhladhla van die South African Domestic Service and Allied Workers Union sê aan GroundUp die aantal huishulpe wat hul werk tydens lockdown verloor het, mag dalk hoër wees. "Ek glo dit is meer as 259 000 omdat baie huishulpe, wat hul werk verloor het, nie by die peiling ingesluit is nie. Maar dit is steeds baie hartseer," sê Dhladhla. Sy sê baie huishulpe het aan die vakbond gesv hulle is sonder rede oor die telefoon afgedank. "Sommige werkers is ingelig dat hulle afgedank word omdat hul werkgewers hulle weens lockdown nie kan betaal nie, maar die meerderheid van hulle is sonder verduideliking in die pad gesteek." Dhladhla sê meeste huishulpe is enkelouers wie se families van hulle afhanklik is vir kos, klere, geld en skoolfooie. Die arbeidsmagpeiling wys dat die aantal mense met werke in die tweede kwartaal van 2,2 miljoen tot 14,1 miljoen gedaal het. - GroundUp