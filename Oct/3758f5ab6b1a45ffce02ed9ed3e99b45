PEP Guardiola se vernuf en bekwaamheid as manager van Manchester City word tans tot die uiterste beproef, berig AP. Boonop keer die geluksgodin omtrént haar rug op die Cityzens, wat behoorlik geteister word deur beserings. Nóg ’n spell langs die kantlyn staar City se doelevraat Sergio Agüero in die gesig. Dit is nadat hy ’n dyspier­besering in Saterdag se onverwagse draw (1-1) met West Ham United in die London Stadium opgedoen het. Die Argentyn het net laas week sy terugkeer gemaak nadat hy vir maande met ’n kniebesering buite aksie was. Guardiola sê die volle omvang van Agüero se besering moet nog vasgestel word. “Dis ’n spierbesering – dyspier, dink ek,” het Guardiola gekla. “Ons sal binnekort presies weet.” Agüero se terugslag is die jongste in ’n reeks terugslae wat City getref het. Hulle moes Saterdag se stryd teen die Hammers reeds sonder die dienste van Fernandinho, Aymeric Laporte, Nathan Aké en Gabriel Jesus aandurf. City, wat ná vyf wedstryde 12de in die Engelse Premierliga (EPL) is, moes boonop ’n agterstand uitwis om gelyk te trek. Dit was die jong Phil Foden wat Michail Antonio se fantastiese bicycle kick uitgekanselleer het om City van ’n verleentheid te red. Guardiola sê: “Die realiteit is dat ons vier of vyf spelers gemis het nadat hulle Covid-19 opgedoen het. “Ons het nie tyd gehad vir regeneration nie. “Ons striker (Jesus) was beseer vir die eerste wedstryd; Sergio was uit vir vier maande; Kevin (de Bruyne) was beseer; (Ilkay) Gündogan het so pas van Covid-19 herstel. “Om elke drie dae te speel, benodig jy jou volle groep spelers. Om nie ’n volle groep tot jou beskikking te hê nie is baie moeilik.”