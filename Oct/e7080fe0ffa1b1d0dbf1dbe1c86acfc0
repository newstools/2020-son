WELLINGTON se vermeende reeksmoordenaar wat veronderstel was om ’n pleitooreenkoms met die staat aan te gaan, het van plan verander. Johan Williams sou na verwagting ’n pleit-en-vonnisooreenkoms met die staat aangegaan het. Dan sou die Kaapse hooggeregshof hom gevonnis het. Eric Ntabazalila, ’n woordvoerder van die Nasionale Vervolgingsgesag, sê sewe verskillende soorte klagte staar Williams in die gesig. Dit sluit in drie klagte van moord, ses van verkragting, sewe van ontvoering, twee van poging tot verkragting, aanranding met die doel om ernstig te beseer, huisbraak, en die versuim om aan ’n beskermingsbevel te voldoen. Lyke Hy het Maandagoggend van plan verander en wil nou voortgaan met ’n verhoor. Williams word aangekla van die moorde op Chantelle Matthysen, Maria Isaacs en Natalie Jonkers. Dié vroue se lyke is in 2018 langs die R45 in die Paarl gevind. Williams het hulle glo met werk gelok. Die saak is tot 29 Januarie 2021 uitgestel vir verhoor.