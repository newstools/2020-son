DIS amptelik: TJ Perenara verruil die Hurricanes vir ’n span in Japan. Hy hou vol dat dit nie die einde van sy speeldae in Nieu-Seeland is nie. Die 28-jarige Hurricanes-skrumskakel en medekaptein sluit hom aan die einde van die jaar by die NTT Docomo Red Hurricanes aan. Perenara volg sy All Blacks-spanmaat Beauden Barrett vir ’n stewige kontrak. Hy sal volgende­ jaar se Superrugby-veldtog misloop in ’n aansien­like verlies vir sy tuisspan, vir wie hy sedert 2012 speel. Nieu-Seeland Rugby en die Hurricanes het Perenara se vertrek Maandag bevestig. Hy gaan vir die seisoen op sabbatsverlof na die span van Osaka. Stuff het besonderhede van dié ooreenkoms vir die eerste keer reeds op 7 Oktober bekend gemaak. Perenara sal waarskynlik terugkeer vir die All Blacks se toets volgende jaar en na die Hurricanes vir Super Rugby in 2022. Niks vir ná 2021 is egter nog onderteken nie. “Dit beteken nie dat dit die einde vir my is nie,” sê Perenara oor sy tyd in Nieu-Seeland in ’n video waarin hy aanhangers van Hurricanes bedank vir hul ondersteuning. “Ek sien uit na ’n opwindende uitdaging in Japan met ’n nuwe groep spelers, ’n nuwe afrigtingsgroep. Ek is baie opgewonde oor die avontuur vir myself en my gesin.” Perenara reis vandeesweek saam met die All Blacks na Australië. Hy gaan dan aan die einde van die Rugby Championship­ na Japan. Die Japan Top League­ sal na verwagting op 16 Januarie 2021 met sy nuwe seisoen begin en tot Mei duur.