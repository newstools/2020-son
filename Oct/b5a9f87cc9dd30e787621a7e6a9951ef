DIE Stormers sal Saterdag hul kussings moet saamneem na Pretoria om op die Bulls se matras te gaan lê. Só het John Dobson, afrigter van die Stormers, tong in die kies gereageer toe Son hom vandeesweek gevra het oor die bynaam van die Bulls se bobaas-baljagter Marco van Staden. Volgens Swys de Bruin, voormalige afrigter van die Lions en hulpafrigter van die Springbokke, het Van Staden se spanmaats hom “Matras” gedoop omdat hy sy teenstanders voos tackle dat hulle dit moet gaan afslaap. Van Staden het ’n reputasie opgebou as ’n vreesaanjaende verdediger en balgapser. Hy was laas week ’n doring in die vlees van die Sharks in die Bulls se wegholsege van 41-14 op Loftus Versfeld in Pretoria. Die 25-jarige boorling van Krugersdorp het in 2019 in drie toetse vir die Springbokke gespeel. Teen die Durbaniete het hy puik saam met die ervare Springbok-agtsteman Duane Vermeulen (34) en die talentvolle voormalige SA o. 20-speler Elrigh Louw (21) gekombineer. Met Siya Kolisi (dyspier) en Nama Xaba (enkel) wat Saterdag se Superrugby Unlocked-kragmeting met die Bulls gaan misloop, gaan die Stormers onder groot druk by die afbreekpunte kom. Dobson sal genoop wees om ’n onbeproefde lostrio-kombinasie van Juarno “Trokkie” Augustus, Ernst van Rhyn en Jaco Coetzee teen die Bulls se gedugte trio in te span. Net soos Vermeulen is die 22-jarige Augustus ’n kragtige baldraer. Augustus is boonop nie net vaardig met die bal in die hand nie, hy is ook bedrieglik vinnig. Die 23-jarige Coetzee is ’n voormalige SA Skole-kaptein wat hoog aangeskryf word. Sy sterk punt is ook sy vermoë om omgekeerde besit by die afbreekpunte te bewerkstellig, terwyl die vaskopflank Van Rhyn (23) ’n uitstekende lynstaan-opsie is. Die stryd tussen die losvoorspelers behoort ’n deurslaggewende faktor te wees. Alles gaan afhang van watter span die vaste fasette gaan oorheers. Met ’n Springbok-voorry van Frans Malherbe, Bongi Mbonambi en Steven Kitshoff, sowel as die briljante slot-kombinasie van Salmaan Moerat en JD Schickerling in die vaste vyf kan die Kapenaars dalk in dié aspek van die spel die oorhand kry.