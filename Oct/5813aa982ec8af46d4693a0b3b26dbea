TWEE voormalige nasionale rugbyspelers voel die Springbokke moet eerder nie aan vanjaar se Rugby Championship deelneem nie. Son het gister met Adrian Jacobs en Jonathan Mokuena oor dié netelige kwessie gesels. “Ek dink nie in dié stadium dis nodig om na die Rugby Championship te gaan nie,” meen Jacobs. Hy voeg by: “Die manne het Saterdag maar nog baie verroes gelyk en ek dink nie hulle gaan genoeg tyd hê om saam te oefen as kombinasies of as span nie. “Nieu-Seeland en Australië het albei hul plaaslike kompetisies agter die rug – dit strek tot hul voordeel en ek dink dit gaan skade doen aan ons as ’n span en ’n nasie. “Ons het nog ons buitelandse spelers op wie se knoppie ons kan druk, maar daar is te veel onbeantwoorde vrae. Hoeveel manne vat jy saam en wat as ’n paar ouens siek raak?” Mokuena, voormalige kaptein van die Blitsbokke, deel Jacobs se sentiment. “Kyk, ’n mens moet in ag neem dat ons ’n belofte aan Sanzaar het wat ons moet nakom en daar is natuurlik groot finansiële gevolge as ons nie gaan deelneem nie. Maar Saterdag het gewys ons is ver agter die Aussies en Kiwi’s in terme van voorbereiding. “Hulle het albei natuurlik al baie rugby onder die belt terwyl ons manne nou eers twee weke terug op die veld is,” aldus Mokuena. “ ’n Mens moet ook in ag neem hoe mededingend ons gaan wees, want ons gaan glad nie so skerp wees soos die ander nie. As ek die afrigter was, sou ek nie gretig wees om ’n span saam te vat nie, maar die finansiële impak weeg natuurlik swaar. Deurbring “Daar is net soveel dinge wat tans teen ons tel. As ons gaan, moet ’n mens twee weke onder kwarantyn wees wanneer jy daar kom en weer wanneer jy terug is. “Dit beteken die spelers sal waarskynlik Kersfees iewers onder kwarantyn moet deurbring. Daar is net te veel dinge wat tans teen ons tel.” Intussen mor die All Blacks ook nog oor hulle moontlik Kersfees weg van hul familie gaan wees en die Argentyne sukkel tans erg met Covid-19 in hul land.