’N DRIEJARIGE seuntjie en sy oom is doodgeskiet terwyl hulle in ’n kar gesit het. Die voorval het Donderdag omstreeks 21:00 in Kethelo­straat in Bloekombos, Kraaifontein, gebeur. Kapt. FC van Wyk, ’n polisiewoordvoerder, het die voorval bevestig en sê dit word deur die Kraaifontein-polisie ondersoek. “Speurders volg alle leidrade op om die motief vir die voorval vas te stel. Nog geen arrestasies is gedoen nie.” Bendeverwant In ’n ander voorval is Craig Williams (29) van Scottsdene teregstellingstyl doodgeskiet. Dié voorval het op die hoek van Nellie- en Joseph-straat plaasgevind. Volgens Van Wyk is die voorval bendeverwant. “Die omstandighede rondom die skietvoorval van ’n 29-jarige man word deur die Kraaifontein-polisie ondersoek. “Die slagoffer is in die agterkant van sy kop geskiet. Die voorval het laas Saterdag omstreeks 09:45 plaasgevind. “Die slagoffer is na die Tygerberg-hospitaal geneem, maar het op pad soontoe gesterf.”