DIE gesogte Champions League-kompetisie stel bitter min teleur. Die nuwe seisoen het nog nie amptelik begin nie en die opwinding en gees is tasbaar. Dis geen geheim nie dat sokkerkoppe nou al hul lippe begin aflek nadat die Champions League-loting gister in Genève afgehandel is. Dis veral Manchester United, wat ’n terugkeer maak, wat nie vir ’n meer uitdagende vuurdoop kon gevra het nie. Die Red Devils is beslis in die spreekwoorde­like group of death, groep H, geloot saam met spanne soos Paris Saint-Germain, RB Leipzig en Istanbul Basaksehir. Die verdedigende kam­pioen, Bayern Munich, behoort die gunsteling te wees om spanne soos Atlético Madrid en Salzburg te oorheers. Pep Guardiola, manager, se Manchester City-span kan ook nie te gerus wees nadat hy met spanne soos Porto, Olympiakos en Marseille in groep C geloot is nie. Robert Lewandowski, Bayern se doelevraat, is aangewys as die Europese speler van die jaar. Dié Pool het laas seisoen 51 doele aangeteken om sy span ’n treble te help wen. Pernille Harder van Chelsea het die vroue se topprys verower. Die prys vir midfielder van die seisoen is opgeraap deur Kevin de Bruyne van Man City vir sy 20 assists en 13 doele. Dzsenifer Marozsán van Lyon is as vroue-midfielder van die seisoen aangewys. Bayern se Joshua Kimmich is die defender van die seisoen, terwyl Wendie Renard van Lyon in die vroue-afdeling gewen het. Die prys vir die beste doelwagters vir mans en vroue is deur Bayern se Manuel Neuer en Sarah Bouhaddi van Lyon gewen. Bayern se Hansi Flick het weggestap met die toekenning vir coach van jaar. Dis nadat hy laas seisoen die Bavarians tot ’n treble gelei het. Didier Drogba het die presidentstoekenning gewen. Die wedstrydkalender word vandag bekend gemaak.