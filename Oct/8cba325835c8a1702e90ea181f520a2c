’N GESIN van Hillview in Eersterivier sê ’n verstopte drein in hul straat maak hulle siek. Volgens Jacobus Jacobs (69) het sy kleinkind Woensdag begin opgooi en hulle moes haar na die daghospitaal neem. Jacobs kla ook dat hy ’n sinus-lyer is en ook siek is van die stink reuk. ’n Omgekrapte Jacobs sê: “Die drein is amper twee weke verstop en niemand het nog uitgekom om dit te kom regmaak nie. “Hulle kom net elke keer die hoofdrein regmaak, maar dit help niks. “My hele jaart is vol strontwater en die reuk is al ondraaglik. “Ons kan nie eens kos in die kombuis maak nie, die strontwater loop reg voor my kombuisdeur verby. “Dit stink te veel en as jy die deur oopmaak, kom die brommers in die huis in. “As ons eet, moet ons in die kamer gaan eet, so stink dit. Versigtig Hy verduidelik verder dat hulle elke keer bel, maar dan net verwysingsnommers kry. “Ons sit al met vier verwysingsnommers en nog niks is gedoen nie. “Ons almal in die huis is al siek en ons is bang dit raak iets groter. ’n Mens kan nie te versigtig wees nie, veral met Covid-19 nie. Só kan dit nie aangaan nie.” Die Stad Kaapstad het bevestig dat hy Son se navraag ontvang het en die bewerings ondersoek. Die City het egter teen druktyd nog nie van hom laat hoor met enige besonderhede oor die saak nie.