DIE ANC het die R105 000 terugbetaal wat hulle die regering geskuld het vir die omstrede vlug na Zimbabwe waarop senior partylede met die minister van verdediging, Nosiviwe Mapisa-Nqakula, was. Pule Mabe, ANC-woordvoerder, het aan eNCA bevestig dat hulle reeds hul skuld betaal het. Die presiese getal is uitgewerk nadat Mapisa-Nqakula in haar verslag aan pres. Cyril Ramaphosa gesê het die vlug na Harare het die belastingbetaler R232 000 uit die sak gejaag. Mapisa-Nqakula is vir haar aandeel in die debakel met drie maande se salarisse beboet. Mabe het aan eNCA gesê die ANC het nie na Zimbabwe gegaan vir persoonlike belange nie, maar om die stabiliteit in daardie land te verstewig. Hy sê gesprekke is steeds aan die gang en dat die ANC na Zimbabwe sal teruggaan om met opposisiepartye en ander rolspelers te praat. - SowetanLive 