MEER as 40 000 skeidsregters wat in alle kompetisies van die Suid-Afrikaanse Sokkervereniging (Safa) officiate, sal nou hul tegniese skills met die hulp van ’n vyf jaar lange vennootskap kan verbeter. Safa en Showmax, lid van die MultiChoice Group, gaan in ’n nuwe vennootskap skeidsregters in die nege provinsiale streke opleiding gee om hul vermoë as blasers te verbeter. Die skeidsregters het reeds die groot trek na Gauteng gemaak vir ’n week se intensiewe voorbereiding as deel van ’n uitgebreide werksessie. Die doel was onder meer om die refs gereed te kry vir die nuwe seisoen in Premier-, Eerste, Tweede, Derde, Vroue-, streekligas en LFA-sokker. Danny Jordaan, Safa se grootbaas, sê die vennootskap tussen Safa en Showmax is net goed vir plaaslike sokker. Jordaan sê ook hy kan nie aan ’n beter manier dink om die hardwerkende skeidsregters beter op te lei en gevolglik die spel te bevorder nie. Die vennootskap bied die referees die geleentheid om te leer om te alle tye eerlik en regverdig op te tree wanneer hulle in beheer is van ’n wedstryd. “Die referees is (by die week lange sessie) ook goed gewaarsku om nie betrokke te raak by match fixing of enige omstredenheid wat die sport se naam in die gedrang kan bring nie,” voeg Jordaan by. “Match fixing word as ’n misdaad beskou. “Enige skeidsregter wat hom daaraan skuldig maak, kan tronkstraf opgelê word.” Abdul-Basit Ebrahim, Safa­ se hoof van skeidsregters, sê op sy beurt: “Die skeidsregters wil nie net goeie vordering maak nie, hulle wil nog hoër hoogtes bereik.”