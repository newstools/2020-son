NÁ SATERDAGAAND se Engelse Premierliga-sege oor Newcastle United glo Ole Gunnar Solskjær sy Manchester United-span is nou op koers om sy seisoen in die regte rigting te laat beweeg. Die Red Devils het die Magpies met 4-1 op St. James’ Park geklop. ’n Oortuigende sege as daar na die finale telling gekyk word. Maar United het nie die beste begin in dié wedstryd gehad nie. Newcastle het met net twee minute se speeltyd op die klok die voortou geneem. Van daar af moes United terugveg om teen rustyd sake gelyk te maak, met die daaropvolgende drie doele wat in die laaste kwartier aangeteken is. Solskjær is onder druk om sy pos as manager te behou, maar sy span het vergoed vir twee weke terug se lieder­like loesing met 1-6 wat Tottenham Hotspur hom op Old Trafford kom gee het. “Ná daai uitslag was dié wedstryd vir ons ’n groot een. Toe is ons ná twee minute 1-0 agter en die wedstryd word toe nóg groter vir ons. “Ons het egter goeie veggees en groot karakter getoon om terug in die stryd te kom. Die terugslag is goed hanteer en ons is gelei deur ’n inspirerende kaptein (Harry Maguire).” Die Noorweër het verder gesê: “Ons gebruik dit nie as verskoning nie, maar ons het ’n voorseisoen nodig gehad. “Ons wou die internasionale breek met meer punte ingegaan het, maar nou weet ons ons seisoen het vandag begin. “Ons is nou in voeling met die spel en ek dink dit is vandag bewys.”