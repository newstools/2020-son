DIE eerste Suid-Afrikaanse found footage-film begin op 23 Oktober landswyd in Suid-Afrikaanse filmteaters draai. Wesens handel oor vier Suid-Afrikaanse intelligensiediens-agente wat met ’n Super 8- en 16 mm-kamera ’n vreemde voorwerp ondersoek wat op 3 Desember 1967 op ’n plaas in die Karoo geland het. Daarna volg ’n raaisel wat jou vasgevang sal hou tot die laaste minuut. ’n Kameraversamelaar koop dekades later ’n boks vol ou 8 mm- en 16 mm-film-rolle en klankbande wat uit 1967 dateer van ’n bestorwe boedel. Wat hy op die film-rolle ontdek, slaan hom stom. Die beeldmateriaal op die films wys hoe die vier agente ’n eienaardige voorwerp ondersoek wat op ’n plaas in die Karoo geland het. Gerugte oor die gebeure wat op die plaas gebeur het, is destyds deur die owerhede onderdruk en dit het geen dekking in die media ontvang nie. Onderhoud Die NIA het toe jare later beslag gelê op die films en ’n interdik ingedien wat ’n internasionale embargo op die beeld­materiaal plaas en verbied dat lede van die publiek dit ooit sal sien. In ’n kort onderhoud met die hoofondersoekbeampte het hy gesê: “Dit maak nie saak onder watter regime die beeldmateriaal verfilm is nie. Die beeldmateriaal behoort aan die Suid-Afrikaanse regering en dit is dit!” Die fliek spog met bekroonde plaaslike akteurs soos Albert Maritz (Griekwastad, Fynskrif, Trackers), Pietie Beyers (Binnelanders, Vergeet My Nie) en Morné Visser (The Kissing Booth, Die Stropers, Dis Ek, Anna). Sonlanders, besoek gerus son.co.za om die voorprent vir die rolprent Wesens­ te kyk.