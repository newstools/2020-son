DIT lyk nie asof plaaslike munisipaliteite gou van hul Eskom-skuld ontslae sal raak nie. Dit lyk ook asof Eskom dié keer vasbeslote is om hulle te laat betaal, anders word die krag afgesny. Die laaste paar maande blaas Eskom weer in die nek van die Noord-Kaapse munisipaliteite Tsantsabane, Emthanjeni, Richtersveld en Kamiesberg. Gesamentlik skuld hulle ongeveer R288 miljoen, waarvan Tsantsabane die meeste skuld – R154,9 miljoen. In die Namakwa-distrik skuld Richtersveld (R12,8 miljoen) en die sukkelende Kamiesberg R21,7 miljoen aan die kragreus. Eskom het intussen kennis gegee dat hy op Donderdag 8 Oktober die toevoer aan dié vier munisipaliteite tussen 06:00 en 20:00 gaan onderbreek. Volgens Eskom het die munisipaliteite vir die soveelste keer hul ooreenkomste verbreek en in gebreke gebly om hul skuld te delg. ’n Inwoner en bekende sakeman van Garies, Adriaan Nieuwoudt, is in ’n hofgeding met die Kamiesberg-munisipaliteit gewikkel om ’n privaat dorpie op sy eie grond te bou. Hy sê hy is bereid om die Garies- en Kamiesberg-munisipaliteit te help met hul krag- en waterprobleme. “Ek het al ’n jaar gelede in ’n brief voorgestel dat ek ’n plaas aan die Garies-munisipaliteit beskikbaar kan stel. Hier kan ons ’n sonplaas oprig om goedkoop krag aan Garies te verskaf. Geweier “Verder is ek bereid om seewater te laat ontsout om bekostigbare neutvars water aan Garies te verskaf.” Volgens Nieuwoudt het die munisipaliteit dit botweg en sonder ’n geldige rede geweier. Hy sê egter sy voorstel staan steeds en die munisipaliteit moet hom net hieroor nader en kontak. ’n Plaaslike inwoner, Bennie Bezuidenhout, sê dat die plaaslike wittes hul kundigheid en welvaart tot voordeel van almal wil gebruik. Hy sê: “Die voorheen benadeelde en deursnee-inwoners van Garies is ons goedgesind, maar nie sekere politici nie. Hulle mors baie geld van die munisipaliteit op hofsake om teen ons te baklei. Intussen is die gewone arm mense die verloorders.” Volgens Rufus Beukes, Kamiesberg se munisipale bestuurder, is hulle weer besig met onderhandelings met Eskom. Die uitslag hieroor sal later bekend gemaak word.