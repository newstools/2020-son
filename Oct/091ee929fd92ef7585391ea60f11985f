ALBERT Fritz, die Wes-Kaapse minister van gemeenskapsveiligheid, vra mense moet asseblief piemp­ oor onwettige drankverkope. Van 27 Maart tot 23 Oktober vanjaar het die Wes-Kaapse Drankowerheid (WCLA) altesaam 196 voorvalle van drankverkopers ondersoek wat die regulasies van die nasionale Wet op Rampbestuur en die Wes-Kaapse Drankwet oortree het. Opgeskort Fritz sê voorts van die 196 ondersoeke is 71 sake na die provinsiale dranklisensiëringstribunaal verwys. Altesaam 49 lisensies is opgeskort, 23 aansoeke is van die hand gewys en 11 aansoeke is hangend. Volgens Fritz is daar in 17 gevalle ’n boete uitgereik. Die waarde van die boetes beloop R1 951 220. “Van daardie bedrag is R1 031 220 vir 24 maande opgeskort – hangende of die Drankwet oortree gaan word. Altesame 36 sake is steeds hangend.” Fritz vra die publiek om dit asseblief by die polisie te gaan aanmeld wanneer die Drankwet oortree word. Aanmeld “Mense wat ’n saak wil aanmeld, kan ook die WCLA by 021 204 9805 bel,” voeg die minister by.