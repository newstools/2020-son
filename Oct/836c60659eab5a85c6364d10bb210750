SUID-AFRIKA is nou die tweede land ter wêreld wat toelaat dat 16- en 17-jariges beenmurg skenk. Dis net in Brittanje waar kinders van daardie ouderdomme ook skenkers is. Die Suid-Afrikaanse Beenmurgregister (SABMR) het die groen lig daarvoor van sy kliniese bestuurskomitee, raadslede en die departement van gesondheid gekry. Onlangse veranderinge in die wetgewing en vooruitgang in stamselskenking het die verlaging in skenkers se toegelate ouderdom moontlik gemaak. Oorleef Dr. Charlotte Ingram, die SABMR se mediese direkteur, sê dit sal help dat meer lewens gered kan word. “Oor die algemeen is jong mense beter skenkers. “Navorsing toon dat meer mense oorleef as stamselle van jonger mense oorgeplant word.” In die verlede moes tieners wag totdat hulle 18 is voordat hulle kon registreer as skenkers. Hoewel dit nie ’n vereiste is nie, is dit belangrik vir die SABMR om die ouers ook te betrek en enige vrae te beantwoord. Nadat ’n voornemende beenmurgskenker by sabmr. co.za/be­come-a-donor aansoek gedoen het, sal die SABMR reël om swabs by die skenkers te kry. Persone tussen 18 en 25 jaar maak slegs 6,8% van alle geregistreerde skenkers by die SABMR uit. Die persentasie behoort toe te neem as daar meer bewusmaking onder jong mense geskep word. Ingram sê studies bewys dat jong mense beter ingelig is oor plaaslike en wêreld- kwessies as vorige generasies. Hulle is ook meer maatskaplik verantwoordelik. “Hulle is bekommerder oor maatskaplike kwessies en is baiekeer die dryfkrag om veranderinge teweeg te bring.” Volgens haar is daar tans 74 000 skenkers op die lys. “Soveel lewens word verloor omdat daar ’n ver­traging is om skenkers te kry wat match. “Dit gebeur ook dat ouer skenkers nie meer kan skenk nie omdat hulle hartsiektes of diabetes ontwikkel. “Wanneer dit gebeur, moet ons van vooraf begin soek en die pasiënte moet dan langer wag.” Persone van 16 tot 45 jaar wat graag wil ’n skenker wil word, kan die SABMR by 021 447 8638 bel. Hulle kan alternatiewelik ’n e-pos na donors@sabmr.co.za stuur. Belangstellendes kan ook geldelike skenkings doen via sabmr.co.za/donate.