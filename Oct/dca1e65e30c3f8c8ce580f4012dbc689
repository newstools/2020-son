FRANK Lampard (manager) se Chelsea-span het tot dusver onder sterk kritiek deurgeloop vir sy wankelrige verdediging. Maar ná Dinsdag se gelykop uitslag (0-0) teen Sevilla in die Champions League, het Lampard weer rede om te glimlag. ’n Uitslag sonder doele afgestaan, is vir die Blues se manager ’n groot prestasie, want dis die eerste keer in ’n baie lang tyd dat dit gebeur het. In Lampard se 62 wedstryde in beheer in alle kompetisies het hulle 99 doele afgestaan. Net in 15 van die 62 wedstryde is geen doele afgestaan nie, daarom is dit ’n big deal vir hom, veral teen die sesmalige Europa League-wenner. Boonop is dié La Liga-span baie aanvallend en uitgeslape met sy balbesit. Chelsea se verdediging het Sevilla op Stamford Bridge goed in toom gehou en beperk tot net ses kanse voor die doelhok. Nóg ’n rede was die kalmerende uitwerking van die ervare Brasiliaan Thiago Silva. Hy en die nuwe goalie, Benjamin Mendy, het sake agterlangs goed beheer. “Dis vir my ’n positiewe uitslag,” verduidelik die voormalige midfielder van Engeland. “Ek verstaan die noodsaaklikheid daarvan om ’n uitslag in die eerste wedstryd van die groep te kry. “Hulle is ’n gedugte span. Dit was ’n baie interessante game en ek is tevrede met die uitslag. Dit is vir my ’n groot prestasie om ’n clean sheet te kry.” Lampard meen Silva se teenwoordigheid bied ook meer stabiliteit. “Hy was uitstekend. Die gehalte en ervaring wat hy bring, is aansteeklik vir sy spanmaats. Hy is ’n groot rede waarom ons ’n clean sheet kon kry,” loof hy.