EEN van die hoofde van Coastal TVET College is op die kampus se parkeerterrein in KwaMakhutha doodgeskiet. Lindinkosi Mazibuko was hoof van infrastruktuur-ontwikkeling by dié college. Mazibuko is deur ‘n gewapende man in die parkeerterrein oorval. Die man het een skoot afgevuur en die toneel verlaat, berig News24. Die minister van hoër onderwys, Blade Nzimande, het die voorval in ‘n persverklaring veroordeel. Nzimande sê dit is die tweede skietvoorval by die college in die eThekwini-distrik. “’n Week gelede is drie studente ook by Coastal College geskiet. Smanga Zulu is in die voorval dood.” Zulu (32) was ‘n plaaslike ANC-leier wat ook deel van Durban-Suid se South African Students Congress (Sasco) was. Nzimande het die polisie aangemoedig om vinnnig die skieter vas te trek. Hy het ook die publiek gevra om die KwaMakhutu-polisie te kontak indien hulle inligting oor die voorval waarin Mazibuko dood is, het. 