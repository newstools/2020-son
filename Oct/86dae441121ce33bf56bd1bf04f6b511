’N MAMMA en haar ses-jarige kind het laat Dinsdagaand in ’n huisbrand gesterf. Die inwoners pak nou die skuld op kabeldiewe. Die voorval het omstreeks 21:30 in Tulipweg, Heinz Park, gebeur. Dit het die hele gemeenskap geskok. Gerugte in die omgewing lui dat die 33-jarige ma vergeet het om ’n kers uit te blaas voordat sy aan die slaap geraak het. Ondersoek In ’n voice note in Son se besit vertel ’n inwoner dat die gemeenskap sedert Maandagaand in donkerte gehul was omdat skelms weer kabels van die kragbokse in die gebied gesteel het. Die vrou noem verder dat die voorval uiters traumaties was omdat die plek heeltemal afgebrand het. Volgens haar kon mense die lyke van die slagoffers duidelik sien. Terwyl die inwoners nog gis oor wat presies gebeur het, het kapt. FC van Wyk, ’n polisiewoordvoerder, bevestig hulle ondersoek nog die brandvoorval en die oorsaak daarvan is nog onbekend. Jermaine Carelse, woordvoerder vir die Stad Kaapstad se brand-en-reddingsdienste, bevestig ook die brand en voeg by verskeie strukture is in die brand beskadig. Ingelig “Die brandweerdienste van Mitchells Plain, Guguletu, Lansdowne en Ottery is na die toneel toe gestuur. “ ’n Beampte van Guguletu het bevestig daar was brandende strukture en hy is ingelig daar was mense in die brandende strukture.” ’n Man is in die brand dood. Van Wyk bevestig die brandweer het die polisie ingelig daar is ’n lyk in die puin gevind. Carelse sê in die tweede voorval is ’n bejaarde vrou vir rookinaseming behandel en na die hospitaal vervoer.