Liewe Antie Mona EK IS baie lief vir my boy­friend, maar noudat hy werk en met ander mense kommunikeer, is hy nie meer dieselfde nie. Hy raak baiekere stil en ingedagte. Hy het al twee keer weggeloop. Soms steek ek sy klere weg, maar daardeur maak ek net ’n bespotting van myself. Ek word nie ingelig wanneer hy besluit om vir sy familie te gaan kuier nie. Ek was vir die jaar wat ons in ’n verhouding is op die hoogte van alles wat in sy lewe gebeur het. Hy het geheimsinnige gesprekke met sy broer en vertel vir sy familie hy weet nie wat ek met sy geld maak nie. Maar ek is dan gewoond aan die bietjies waarmee ek moet klaarkom. Het Antie vir my raad, asseblief? Ek staan soggens met ’n koppyn op en gaan saans met een slaap. – Bekommerd van C, WhatsApp Hierdie hoofpyne wat jy ervaar, is heel waarskynlik van worry oor wanneer hierdie man weer die pad gaan vat. Vrou, om sy klere weg te steek is nie die antwoord nie. As hierdie man wil loop, sal hy ways kry om weg te kom. Jy kan nie hierdie man forseer om by jou te bly nie. Net so hoef jy ook nie soos ’n verleë eendjie agter hom aan te hardloop nie. As hy geheimsinnig is, is hy in alle waarskynlikheid besig om iets te beplan. Noudat hy werk, maak hy jou anyway swak by sy familie. Hierdie man glo duidelik die lewe is nog spotgoedkoop – soos doerie jare, toe ’n Streetwise 2 nog nie R10 gekos het nie. Laat hy met sy eie geld werk en self sien en kom klaar. Jy, aan die ander kant, sal moet besin of dit enigsins die moeite werd is om nog in hierdie verhouding te bly. Jy kan nie jouself so opwerk en worry oor wanneer ’n weghardloopgier hom weer gaan beetkry nie. Dis tyd dat jy self uit hierdie verhouding kom.