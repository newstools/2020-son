FLUIT-FLUIT, jou geluk is uit. Twee verdagtes het Dinsdagaand hul gat gesien toe cops op hulle afkom waar hulle probeer krag steel. Die twee is op heterdaad betrap terwyl hulle op Highlands-rylaan probeer het om krag van ’n kragboks tot in Siqalo-plakkerskamp te herlei. Zoraya du Plessis, ’n gemeenskapsaktivis in Rondevlei, vertel aan Son dat die diewe te danke aan ’n tip-off gevang is. “Binne ’n paar minute die law enforcement op die toneel en het onmiddellik die arrestasie uitgevoer. “Ek haal my hoed af vir hulle en vir die mense wat gebruik maak van die tip-off-lyn. Dis soos dit moet gebeur, sonder om te baklei.” Du Plessis voeg by hoewel die arrestasies van Dinsdagaand ’n goeie begin is, is die stryd teen dié soort diefstal nog ver van gewonne. “Gisteroggend was daar weer onwettige connections van die boks af gemaak. So, daar is steeds mense wat teruggegaan het om die job klaar te maak wat die ander twee nie kon klaarkry nie. “Dis die realiteit waarmee ons sit, want daar is baie mense wat weet hoe om sulke onwettige koppelings te maak. “Hulle kom laatnag uit in groepe van 10 tot 15 mense. Dis net ’n pity dat hulle nie almal gevang kan word nie.” Wayne Dyason, woordvoerder van die Stad Kaapstad se wetstoepassingsdienste, bevestig die inhegtenisnemings. Hy voeg by dat hul span onlangs meer as 15 arrestasies in verskillende areas vir dieselfde misdaad uitgevoer het. “Binne net drie maande het ons dié arrestasies in Lentegeur, Nyanga en Philippi-Oos uitgevoer.” Dyason sê die Stad bied tans ’n beloning van tot R3 000 aan die publiek vir tip-offs wat tot suksesvolle vervolging lei.