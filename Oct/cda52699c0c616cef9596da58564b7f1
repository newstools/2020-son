’N VROU van Scottsdene in Kraaifontein is omgekrap daaroor dat haar ma se graf knaend geskend word. Rhannie Lewis (34) sê haar ma, Josephine Pietersen, wat in die Kraaifontein-begraafplaas lê, is nou drie maande dood. Sy vertel: “My ma is op 29 Julie in die hospitaal dood. Sy’t kanker gehad.” Volgens Lewis was daar by een van die vele kere dat sy en haar twee sibbes hul ma se graf besoek het, ’n oop gat langs die graf. Sy sê: “Dit het gelyk asof my ma se graf in daai gat gaan beland.” Kruise Toe Lewis die naweek by ’n begrafnis was, het sy weer ’n draai by haar ma se graf gemaak. Sy vertel: “Ek was so ontsteld, want toe is daar dan nou twee kruise in my ma se graf. “Die blomme wat ons opgesit het, was tussen die verharde modder. “Dis hartseer, veral omdat ons die graf gereeld netjies hou.” By Son se besoek aan die begraafplaas was die een kruis van Pietersen se graf verwyder. Die blomme was egter steeds tussen die dik stukke klei op haar graf. Tussen die twee grafte het ook ’n paar balke gelê. Die Stad Kaapstad kan weens finansiële beperkinge nie genoegsame sekuriteitsdienste by alle begraafplase lewer nie. Patrollies Só het raadslid Zahid Bad­roodien, mayco-lid belas met gemeenskapsdienste en gesondheid, by navraag gesê. Badroodien sê hul sekuriteitsdienste doen wel random­ patrollies daar. Hy sê die ontslapenes se geliefdes is daarvoor verantwoordelik om na die grafte om te sien. Hy voeg by: “Die begraafplaaspersoneel se werk is om die paadjies skoon te hou.” Hy sê vandalisme kom ongelukkig gereeld voor en die koste daarvan is onvolhoubaar. Die publiek word aangeraai om gevalle van vandalisme by die Stad Kaapstad se wetstoepassingseenheid aan te meld.