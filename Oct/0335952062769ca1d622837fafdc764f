GERDA Steyn het gister in die Londen Marathon gewys sy gaan binnekort saam met die groot name in langafstandwedlope gesels. Die Suid-Afrikaner en laas jaar se Comrades Marathon-wenner, het ’n sewende plek in Londen beklink en so amper die nasionale marathonrekord verbeter. Steyn se tyd van 02:26:51 was nie ver weg van die Suid-Afrikaanse langafstandlegende en Olimpiese silwermedaljewenner Elana Meyer se 02:25:15, wat sy in 1994 in die Boston Marathon opgestel het nie. Kenia se Brigid Kosgei het die Londen Marathon se vrouewedloop in ’n tyd van 02:18:58 gewen. Sara Hall van Amerika was tweede in ’n tyd van 02:22:01 en Ruth Chepngetich (Kenia) se 02:22:05 was goed genoeg vir derde plek. In die manswedloop is daar vir groot opskudding gesorg toe die groot gunsteling van Kenia en verdedigende kampioen, Eliud Kipchoge, onttroon is. Ethiopië se Shura Kitata het die marathon in ’n tyd van 02:05:41 gewen, met Vincent Kipchumba van Kenia reg op sy hakke in 02:05:42. Eindstreep Kitata se landgenoot Sisay Lemma was derde met sy tyd van 02:05:45 toe dié drie langasems die krane in die laaste paar honderd meter oopgemaak het om te sien wie eerste oor die eindstreep kon nael. Kipchoge was agtste in van 02:06:49. Suid-Afrika se Elroy Gelant kon nie ’n plek onder die voorste 20 finishers van die wedloop verseker nie.