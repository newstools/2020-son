DIE Wes-Kaapse Drankowerheid en die polisie ondersoek 'n Kaapse nagklub nadat minstens 63 mense die corona-virus daar opgedoen het. Die infeksies is teruggespoor na 'n partytjie wat by die Tin Roof in Claremont gehou is. Daar was tieners ook onder die partytjiegangers. Alan Winde, Wes-Kaapse premier, sê minstens 37 van dié wat die virus opgedoen het, is matrikulante. Hy het 'n beroep op inwoners van die provinsie gedoen om verantwoordelik te wees en steeds die riglyne te volg. Winde sê hoewel die nuwe gevalle nie 'n aanduiding van 'n tweede golf is nie, is dit 'n voorbeeld van die moontlike bedreiging en van mense wat te gerus raak. - EWN