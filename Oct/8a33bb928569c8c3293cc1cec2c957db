IAN Foster, afrigter van die All Blacks, sê een van sy spelers het vir hom gesê hy is nie bereid om Kersfees met sy familie mis te loop om vir die All Blacks te speel nie. “Ek het ’n speler gehad wat by my deur ingebars het en gesê het: ‘Ek speel nie Kersfees nie’,” het Foster in ’n radio-onderhoud gesê. Omstredenheid het die deelname van Nieu-Seeland aan die komende Rugby Championship omring, met die All Blacks wat op Kersdag nog onder kwarantyn in Nieu-Seeland sal wees ná hul terugkeer uit Australië. Australië se eerste minister, Scott Morrison, sal van 16 Oktober die deure aan die grens van Nieu-Suid-Wallis en die Noordelike Gebied vir Nieu-Seelandse reisigers heropen sonder enige kwarantynperiode. Daar is egter geen sulke sprake aan Nieu-Seeland se kant nie, wat beteken die Rugby Championship sal moet verander of met ’n week verkort moet word as die All Blacks tuis wil Krismis hou. Australië se aankondiging beteken die All Blacks en Wallabies sal die beheerde isolasieproses moet deurgaan as hulle Australië vir die Rugby Championship binnegaan. Dít ná die twee Bledisloe Cup-toetse wat Saterdag en volgende Saterdag in Nieu-Seeland gespeel word. As die huidige loting en die sluiting van die grens in Queensland steeds in werking is, sal Vrydag se aankondiging nie die stand van sake vir die All Blacks of Wallabies verander nie. Hulle speel hul eerste toets van die Rugby Championship op 7 November in Brisbane, nes Suid-Afrika en Argentinië. Moeilik Selfs al word die openingsweek van die toernooi na Nieu-Suid-Wallis geskuif, sal Suid-Afrika en Argentinië waarskynlik nie geneë wees met die voorgestelde skedule van ses weke vir die toernooi nie, net omdat die All Blacks en Wallabies nie in kwarantyn hoef te bly nie. “Ons het die laaste paar dae meer sekerheid gekry,” het Foster oor die reisborrel en kwarantynopset gesê. Foster voeg by: “Dit is moeilik vir die spelers. Hulle het ’n paar datums gekry. Die datums is verander. Ons het basies deur ons spelersvereniging en die unie gesê om dit uit te sorteer en om duidelikheid te kry oor die datums. “Ons het ’n hele klomp spelers wat vra: ‘Wat gebeur? Waar is ons?’ “Die spelers moet ook seker maak dat hulle aan die einde van die jaar ’n behoorlike tydperk het voor wat volgende jaar weer soos ’n vroeë begin en ’n groot veldtog lyk.”