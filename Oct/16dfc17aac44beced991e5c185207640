TWEE mans wat 'n professor van die Universiteit van Zoeloeland in 2018 in sy kar doodgeskiet het, is tot lewenslange tronkstraf gevonnis. Oscar Mkhuliseni Mthiyane (53) en Selby Nkuna (49) het vir Gregory Kamwendo (53) op 22 Mei 2018 in Empangeni doodgeskiet. Kamwendo was 'n professor en ook dekaan van die fakulteit kunste. Kapt. Nqobile Gwala, 'n polisiewoordvoerder, sê 'n deurbraak is in November 2018 gemaak toe die twee beskuldigdes positief geïdentifiseer is. Die ondersoek het bevind dat Nkuna 'n dosent by dieselfde universiteit as Kamwendo was. Lt. Genl. Khombinkosi Jula, provinsiale polisiekommissaris, het die vonnis verwelkom.