HEIDELBERG. – Dit gons in die dorp nadat ’n man van hier in die hospitaal in George beland het nadat lede van die polisie hom na bewering aangerand het. Henry October (42), alombekend as “Pielie”, is in ’n ernstige toestand nadat hy Maandagaand ’n noodoperasie ondergaan het. Sy susterskind Grandal Oktober sê hy was Vrydagmiddag in die dorp toe hy sien twee polisiemanne arresteer sy oom en laai hom hardhandig in die vên. “Voordat ek hulle kon nader, het hulle teen ’n hoë spoed weggery.” Hy voeg by dit is nie ongewoon dat sy oom in die selle oornag nie. October se ma, Maria Demas, sê hy het Saterdagoggend omstreeks 08:00 by die huis aangekom. Volgens haar was hy in erge pyn. Sy sê October se klere was sopnat toe hy by die huis aankom. Daar word bespiegel dat hy uitgepass het nadat hy na bewering aangerand is en dat sy vermeende aanranders hom natgegooi het om hom by te bring. October se suster, Lisa Oktober, sê ’n noodoperasie moes op sy dunderm uitgevoer word as gevolg van die beserings wat hy opgedoen het. “Ons is deur George toe, waar die dokter ons ingelig het dat Pielie se toestand bedenklik is en dat hulle nie onmiddellik die opvolgoperasie kan doen nie omdat hy baie swak is” sê Oktober, duidelik bekommerd. Aandag Billy van Niekerk sê hy was Maandag by die daghospitaal toe October daar was. Volgens hierdie ontstoke inwoner kon hy sien dat October in geweldige pyn verkeer. Van Niekerk is van mening daar is nie genoegsame aandag aan hom geskenk nie. Malcolm Pojie, ’n woordvoerder van die polisie, sê geen klag van aanranding is teen die polisie ingedien nie. Volgens Pojie het hulle eers bewus geword van die saak as gevolg van die sosiale media en gerugte in die gemeenskap. Pojie sê October is Vrydagmiddag aangekeer op aanklag dat hy dronk was in die openbaar en hy het hom teen arrestasie verset. “Hy is toegesluit nadat hy aangekla is. Hy is die volgende oggend 06:30 vrygelaat met ’n waarskuwing om Maandagoggend (28 September) in die hof te verskyn,” sê die woordvoerder. Selbesoeke Pojie sê verder dat daar in geen stadium enige klag van aanranding teen enige lid was nie. Hy noem ook dat die lede aan diens deur die loop van die nag onder leiding van die stasiebevelvoerder gereeld selbesoeke gedoen het. Pojie bevestig daar is tans geen ondersoek deur die polisie of die onafhanklike polisieondersoekdirektoraat hangend nie. Hy vra dat enige familie­lede of enige een met inligting die stasiebevelvoerder so gou moontlik kontak dat hulle die saak kan bekyk.