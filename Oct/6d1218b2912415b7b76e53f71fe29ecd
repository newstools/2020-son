GEORGE. – Inwoners van die Thembalethu township wil met die cops saamwerk om misdaad met wortel en tak uit te roei. Dit volg nadat twee buitelande spaza-winkeleienaars in twee afsonderlike voorvalle geskiet is. Abiib Ahmed Warsame, ’n Somaliese winkeleienaar, veg steeds om sy lewe nadat hy Donderdag geskiet is. Dit was minute nadat hy sy winkel gesluit het. Hy is verskeie kere in sy gesig en bolyf geskiet. Kapt. Malcolm Pojie, polisiewoordvoerder, sê hulle ondersoek tans ’n klag van poging tot moord. Geen arrestasies is al gedoen nie, sê Pojie. Hierdie is die tweede skietery op ’n spaza-eienaar binne ’n maand. Onbekende aanvallers het ’n Ethiopiër, Demene Gidube, laas maand binne-in sy winkel doodgeskiet. Volgens die gemeenskap is ’n bende verantwoordelik vir hierdie aanvalle. Hartseer Inwoners sê die bende gaan van winkel tot winkel en eis ’n R500 beskermingsfooi. Asazani Luvo Mxakiso sê dié gebeure kom nou al geruime tyd aan. “Dit is baie hartseer, want hierdie winkel­eienaars is bekend in die gemeenskap en hulle is baie vriendelik. “Ons is baie bang, maar sal met die polisie saamwerk om hierdie misdadigers uit te roei.” ’n Plaaslike pastoor, Ndumiso Mevana­,­ verduidelik­ dwelms en werkloosheid is die twee groot euwels in die gemeenskap. “Ons kan nie net rondsit en niks doen terwyl die misdadigers­ ons almal hier terroriseer nie,” het Mevana laat hoor. Pojie het inwoners met inligting­ oor die voorvalle aangemoedig om die Thembalethu-polisie gerus by 044 802 8950 te kontak.