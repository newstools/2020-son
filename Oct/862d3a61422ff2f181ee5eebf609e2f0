DIE tweede man wat in verband met die betoging buite die Senekal-landdroshof gearresteer is, is ook Maandag op borgtog vrygelaat. SJ Fourie, wat 'n insleepdiens bedryf, sê hy was net by die hof om die polisievoertuig weg te sleep wat tydens die betoging beskadig is. Fourie staan tereg op klagte van aanhitsing tot geweld, opsetlike saakbeskadiging asook poging tot moord. Die staat beweer hulle was die voorbokke van die onlangse betoging buite die Senekal-landdroshof waar die moordbeskuldigdes van Brendin Horner (22) voorgekom het. Die staat beweer dat André Pienaar die groep betogers aangehits het om geweld te pleeg en dat hy, Fourie en ander die landdroshof bestorm het. Die polisievoertuig is daarna opmgedop en aan die brand gesteek, hofeiendom is beskadig en twee skote is ook afgevuur. Pienaar is Maandag in die Vrystaatse hooggeregshof borgtog toegestaan. Dit nadat sy aansoek laas week in die Senekal-landdroshof van die hand gewys is. Albei is op borgtog van R15 000 vrygelaat. - News24 