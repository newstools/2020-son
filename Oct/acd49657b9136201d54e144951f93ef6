DIT is amptelik. Sokkerspelers in die Wes-Kaap kan nou terugkeer na die speelveld, maar dit sal onder streng Covid-19-maatreëls moet plaasvind. Bennett Bailey, Safa Cape­ Town se president en nasionale bestuurslid van Safa, het aan Son bevestig dat daar die week ’n vergadering met die onderskeie Local Football Associations (LFA’s) se compliance officers gehou sal word. Safa nasionaal se besluit om klubs toe te laat om met aktiwiteite voort te gaan, volg kort nadat die nasionale regering die verbod op sokkeraktiwi­teite op vlak 1 van ons land se inperking weens Covid-19 opgehef het. Bailey sê hy is verheug én verlig met die opheffing van die regulasies omdat dit ’n mate van normaliteit aan vandag se bra chaotiese omstandighede bring. “Ons sien daar is ‘rebel’- sokkerkompetisies begin wat sonder beheer was,” het die Kaapse sokkerbaas laat hoor. “Met die opheffing sal ons nou maatreëls in plek kan stel om veral die verspreiding van die virus in toom te kan hou. “Ons gemeenskappe moet onthou die pandemie is nog met ons. “Dis waarom ons baie versigtig moet wees,” het hy bygevoeg. Volgens Bailey is dit dus glad nie ’n free-for-all nie. Die LFA’s sal aan Safa Cape Town se mediese komitee moet kan bewys hulle het die toepaslike maatreëls in plek. Dan sal die LFA’s ’n sertifikaat kry wat hulle in staat sal stel om hul aktiwiteite te hervat. Elke LFA sal ’n compliance officer moet aanstel. Alle spelers sal daagliks aan ’n screening vir Covid-19-simptome onderworpe wees. Almal moet sosiale distansiëring handhaaf en sover as moontlik maskers dra. Klublede moet ook hul hande gereeld met seep en water was of ontsmet. Bailey sê volgens die maatreëls van Safa nasionaal mag daar ook geen toeskouers by sportvelde toegelaat word nie. “Hier lê die groot uitdaging vir ons. Dít gaan ’n baie moeilike taak wees. “Dit is hier waar ons die samewerking van almal moet kry. Spelers sal met hul gemeenskappe en LFA-beamptes moet saamwerk om die plan te laat werk.”