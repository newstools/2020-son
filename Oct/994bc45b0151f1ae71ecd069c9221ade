JÜRGEN Klopp, manager van Liverpool, was verlig toe sy span ’n agterstand van 0-1 teen Sheffield United kon uitwis om Saterdag met 2-1 te seëvier. Dis die Reds se eerste sege in drie wedstryde in die Engelse Premierliga (EPL), berig AP. Dit volg nadat Aston Villa die EPL-kampioen met 7-2 verneder het en hy gelykop (2-2) gespeel het met Everton. Klopp bestempel die skeidsregter se toekenning van ’n penalty­ aan Sheffield in die 11de minuut as ’n “onreg”. Volgens die ref het die Reds se Fabinho die besoekers se Oli McBurnie op die lyn van die doelgebied neergevel. AP berig Sander Berge het Alisson geklop om die Blades te laat voorloop. Alisson was terug nadat ’n skouerbesering hom lank op die kantlyn gehou het. Ondanks dié vroeë terugslag het die EPL-kampioen goeie karakter en veggees getoon. Klopp-hulle het net voor die rustyd gelyk getrek danksy ’n tap-in deur Roberto Fir­mino. Dis nadat Sheffield se goalie, Aaron Ramsdale, Sadio Mané se kopskoot uitstekend gekeer het. Diogo Jota het die Merseyside-span ná die uur-kerf die maksimum punte laat verdien. Dit was met ’n kliniese kopskoot ná Mané se dwarsaangee van die linkervleuel. Hoewel Klopp vol lof was vir Sheffield se manhaftige vertoning, het hy die Blades se penalty nietemin bevraagteken. “Dit was skaars ’n oor­treding,” het die Duitser ontevrede gesê. “Ons is verskeie kere dié seisoen ’n onreg aangedoen en ons moes maar net weer aangaan. “Dit was ’n duidelike challenge en die bal is gewen in die tackle. Ons was weer aan die verkeerde kant van nóg ’n beslissing. “Gelukkig kon ons deurtrek. Dalk moet ek my nie te veel daaroor uitlaat nie.”