TWEE verdagtes is in verband met die moord op die Vrystaatse plaasbestuurder Brendin Horner gearresteer. Horner (21) se lyk is Vrydagoggend met beserings aan sy kop en gesig gevind. Sy lyk was aan 'n paal vasgemaak. Brig. Motantsi Makhele, 'n polisiewoordvoerder, sê die verdagtes van 32 en 43 jaar oud is Saterdagaand deur speurders in Fateng tse Ntho, 'n woongebied in Paul Roux, vasgetrek. "Die twee mans is glo veediewe en die vermoede is dat die oorledene hulle die dag van die voorval gesien het," sê Makhele. Bloedbevlekte klere en skoene is ook gevind en gaan vir forensiese toetse gestuur word. 