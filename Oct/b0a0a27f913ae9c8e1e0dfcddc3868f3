RIVIERSONDEREND. – “Dit is net ’n wonderwerk dat my man lewend uit die ongeluk gekom het.” Só vertel ’n hartseer vrou oor die tragiese ongeluk verlede Sondag waarin sewe mense hul lewe verloor het. Die ongeluk het omstreeks 16:00 op die N2 tussen Stormsvlei en Riviersonderend gebeur. Sophia Booysen sê sy en haar kollegas het op die ongeluk afgekom. Booysen is ’n buurvrou van Jan Wilskut (46), wat die ongeluk wonderbaarlik oorleef het. “Daar het oral liggaams­dele en dooie mense oor die pad gelê. Dit was ’n verskriklike prentjie om te aanskou,” sê Booysen nog benoud. Volgens Booysen het sy Wilskut langs die bakkie gesien lê. Sy vrou, Jennette (38), vertel toe sy die oproep oor die ongeluk kry, het sy “so ’n anderste gevoel” oor haar bors gekry. “Toe het bure my na die toneel geneem.” Volgens haar het sy na haar man geroep, maar die paramedics wou haar nie op die toneel toelaat nie. “Hy het my gebel en gesê hy is in die hospitaal op­geneem­ en wou weet hoe die ander mense se toestand is. “Hy weet nog nie hulle is dood nie,” vertel sy hartseer. Jennette vertel die middag van die ongeluk het haar man die slagoffers en een oor­lewende ’n lift na Swellendam gegee. “Hy het gesê hy het toe die kar sien aankom wat in sy baan op die bakkie afgepyl het,” vertel Jennette aan Son. Volgens haar het haar man ook gesê hy kon duidelik sien hoe die een tyre van die aankomende voertuig bars. Die name van drie oorledenes is bekend – Bukeka Matiwane (25) Nwabisa Pada (30) en Olwam Ndleneni (13). Nog twee mense wat in die bakkie gereis het, is dood verklaar. Die vier onbekende insittendes van die Toyota Camry is op die toneel dood verklaar. Nog ’n persoon van Swellendam wie se naam ook nie bekend is nie, het op pad na die hospitaal aan haar wonde beswyk. Matiwane en Pada was albei by die verkeersdepartement in Swellendam werksaam. Kapt. FC van Wyk, polisiewoordvoerder, sê ’n saak van strafbare manslag word ondersoek.