HUL nalatenskap leef voort! VIA-TV het Woensdag ’n studiebeurs aangekondig ter ere van Flori Schrikker en Koelsoem Kamalie, twee van hul geliefde voormalige aanbieders wat albei vanjaar oorlede is. Die twee het die erfeniskosprogram Flori en Koelsoem se Kosse aangebied. VIA sê die beurs sluit ’n borgskap van R200 000 se lugtyd en ’n stipendium van R25 000 in vir ’n belowende student aan die Stellemploy-kampus van die Institute of Culinary Arts. Die Flori & Koelsoem VIA-beurs sal toegeken word aan ’n student wat in 2021 by Stellemploy wil studeer. Antie Flori is verlede maand oorlede, vyf maande ná haar vriendin antie Koelie. Die twee anties van Bonteheuwel het in Maart 2016 hul eerste kookboek, Kook Saam Kaaps, bekendgestel. Aspirant-sjefs kan hul aansoek per e-pos stuur aan die uitvoerende hoof, Betta Augustyn, by betta@stellemploy.org. Die aansoeke sluit 31 Januarie 2021.