“WAT het met ons meisiekinders gebeur? Waar is hulle?” Dít is die vrae wat al jare dag en nag maal deur die gedagtes van die mammas van klein Kauthar Bobbs en Shaskia Michaels. Die twee meisies het ’n jaar uitmekaar soos mis voor die son verdwyn. Hulle is laas voor hul onderskeie huise in Bayern Munichweg, Tafelsig, gesien. Intussen het die jare aangestap, maar die ma’s se seer het nog nie bedaar nie. Kauthar was maar net ’n klein, onskuldige vyfjarige meisietjie toe sy in Oktober 2012 verdwyn het. Sy sou vanjaar haar 13de verjaardag gevier en amptelik ’n tiener geword het. Shaskia, haar bure se dogtertjie, was ’n jaar jonger toe sy in September 2013 ook spoorloos verdwyn het. Ná al die jare van soek en leidrade opvolg, vertel die ma’s hulle sit steeds saam en praat oor hul dogtertjies. Anthea Michaels, Shaskia se mamma, vertel sy lê en wonder steeds sommige tye oor haar pragtige poppie. “Sy sou dié jaar haar 11de verjaarsdag gevier het. “Ek wonder soms watter tipe meisie sy is. Hoe lyk sy nou? Weet sy dat ons steeds na haar soek?” Lamees Bobbs, Kauthar se mammie, staan langs Michaels terwyl sy oor haar hartseer praat. Bobbs stem saam en sê dis iets wat ’n ma nooit uit haar kop sal kry nie. “Ek wonder steeds ná al die jare of sy snags warm slaap. Het sy kos? Is sy veilig en gelukkig?” Beide mammies koester die hoop dat hul dogters eendag die berigte sal sien en sal kom klop aan hul deur, waar hulle met ope arms verwelkom sal word. Volgens Bobbs kyk sy gereeld na haar dogter se maats van dieselfde ouderdom – jong, ontluikende, mooi meisiekinders. “Sommige tye wens ek dat die kinders na my toe sal kom en begin praat oor wat gebeur het. Ek wil net daai closure hê.” Bobbs sê ook wat haar hart breek, is die feit dat haar saak ’n cold case is. “Hoe kan hulle net so opgee? Dis my kind wat êrens daar buite is. Ons het nie opgegee nie, maar hulle, die staat, het ons weggegooi.” Michaels sê sy het dieselfde probleem met die polisie, wat volgens haar net niks aandag aan hulle gegee het nie. “Hulle was die eerste paar maande so behulpsaam, maar ná dit was alles stil. “Ons hoor niks ... Nie eens ’n ‘hallo, hoe gaan dinge?’ nie. Dit maak my hartseer omdat ek net closure wil hê.” Kapt. FC van Wyk, polisiewoordvoerder, bevestig dat daar niks verwikkelinge in die sake is nie. Volgens hom het die polisie die sake steeds op hul boeke en hulle sal enige nuwe leidrade opvolg, sou daar wees. “Enige een met inligting oor die meisies kan die FCS-eenheid in Mitchells Plain by 021 376 9860 kontak,” sê Van Wyk.