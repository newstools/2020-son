TWEE families van die Wesbank-buurt is in rou gedompel. Dit kom nadat hul seuns die afgelope naweek in afsonderlike voorvalle vermoor is. In die jongste voorval is Mervin Mauwers (23) Sondagoggend in Bethelstraat doodgeskiet. Dit is in dieselfde straat waar die matriekleerder Stacey Beukes (20) en haar boyfriend, Brandon Opel (23), verlede week doodgeskiet is. Mauwers is verskeie kere geskiet en is op die toneel dood. Volgens Lorna Frieslaar van Wesbank se gemeenskapspolisiëringsforum is dit hartseer om te sien hoe mense mekaar uitroei. Frieslaar sê: “Die jong kinders sterf by die dag. Wanneer gaan dit stop?” Niemand is nog vir die moord op Mauwers gearresteer nie. In nog ’n geval is Franco Januarie (16) Saterdag in Kayamandi, Stellenbosch, vermoor. Volgens sy hartseer pa, Franklin Nobel (50), het Januarie die afgelope week by sy ouma in Kayamandi gebly. Nobel sê: “Hy was op die verkeerde tyd op die verkeerde plek. “Hy het Saterdagoggend winkel toe gegaan en twee van sy vriende daar gekry. “Hulle het ’n paar tekkies in hul hande gehad wat hulle gesteel het. “Hulle het dit probeer verkoop. “Die jongens wat hom vermoor het, het hom in 7de Laan op pad huis toe gegryp. “Die jongens het hom in die kattebak van die motor gegooi en weggery. Verminkte “Sy vriende wat saam met hom was, het weggehardloop, maar het die registrasienommer van die wit Toyota­ Tazz afgeskryf. “Sy erg verminkte lyk is ure later in die bosse gekry. “Ek het ’n baie sagte plekkie in my hart vir hom gehad. “Hy is wreed vermoor. Die polisie het die motor opgespoor nadat ons die registrasienommer verskaf het.” Volgens kol. Andrè Traut, ’n polisiewoordvoerder, is drie verdagtes gearresteer. Hulle het gister in die Stellenbosch-landdroshof op klagte van ontvoering en moord verskyn.