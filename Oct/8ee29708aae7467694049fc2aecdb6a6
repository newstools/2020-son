DIE Suidoosterfees het vanjaar ’n spesiale bederf vir boekwurms! Die Suidoosterfees, Jakes Gerwel-stigting en NB-Uitgewers bederf boekwurms op 13 en 14 November met ’n uitstekende skrywersprogram. Die jaarlikse Jakes Gerwel-gesprekke word gratis by kykNET Atlantic Studios aangebied. Opgeneem Dit spog met gunstelinge soos Deon Meyer, Antjie Krog, Diana Ferrus, Dana Snyman en Ryan Pedro. Meyer sal met Elna van der Merwe praat oor sy nuwe boek, Donker Drif, en Snyman gesels met Erns Grundling oor sy 100 gunstelingstories, wat in die bundel Onder Een Dak opgeneem is. Frazer Barry gaan Ivor Swartz uitvra oor sy aangrypende verhaal, Die Verlore Seun Vannie Gaatjie. In ’n gesprek tussen Riaan de Villiers en Jan-Jan Joubert sal nuwe lig gewerp word op die verhaal agter Nelson Mandela se vrylating. Om die boek Prisoner 913 te skryf, het De Villiers en Jan-Ad Stemmet in voorheen geheime rekords oor die oudpresident gedelf. In Vers en Vrou kom van die gewildste Afrikaanse digters byeen om te gesels en voor te lees. Benewens Krog en Ferrus sal die uitgewer Nèlleke de Jager vir Shirmoney Rhode en Truïse Prinsloo oor die bloemlesing Vers en Vrou pols. Ryan Pedro, wie se debuutbundel, Pienk Ceramic Hondjies, opspraak wek, sal ook aan die woord wees. Die jongspan sal gaande wees oor Rafiek Mammon se Faizel en die Sterre. Dié hartroerende verhaal gaan oor ’n seuntjie wat sy pa en die lewe met moeite in die oë kyk omdat hy “anders” is. Bespreek Kom ervaar Afrikaans se voorste skrywers op die Suidoosterfees en verbreed jou perspektief. Alle gesprekke is gratis, maar sitplek is beperk. Om teleurstelling te voorkom, bespreek by Francois.­Abrahams@media24.com.