DIE Pumas sal graag wil voortbou op hul uitstekende vertoning laas week teen die Stormers. Al het Jimmy Stonehouse (afrigter) se span laas week met 37-42 teen die Stormers verloor, het die manne van Nelspruit gewys waartoe hulle in staat is. Daarteenoor het die Bulls die Sharks met 41-14 afgeslag. Sean Everitt, afrigter van die Sharks, moes noodgedwonge ’n paar veranderings aanbring aan sy span vir môre se Superrugby Unlocked-kragmeting in die Mbombela-stadion in Nelspruit. Die Springbok-vaskopstut Thomas du Toit gaan die game weens ’n besering misloop. John-Hubert Meyer gaan in Du Toit se plek uitdraf, terwyl Michael Ku­mbirai,wat voorheen vir die Stormers gespeel het, ’n kans kry om sy debuut van die bank te maak. Die hemelbesem JJ van der Mescht is in die plek van Ruben van Heerden op slot ingesluit. James Venter het teen die Bulls sy enkel beseer. Dylan Richardson vervang hom. Sikhumbuzo Notshe gaan die game weens ’n dyspier­besering misloop. Phepsi Buthelezi gaan nou ’n kans kry in sy gunsteling-posisie – agtsteman. Agterlangs vervang Madosh Tambwe vir Werner Kok op vleuel. Tambwe keer terug van ’n dyspierbesering. Benewens Kumbirai gaan Thembelani Bholi, wat hom van die Southern Kings by die Sharks aangesluit het, ’n kans kry om sy debuut van die bank te maak.