’N FAKE cop is die naweek in Khayelitsha gearresteer. Die minister van gemeenskapsveiligheid, Albert Fritz, het die wetstoepassers wat op die bendegeteisterde Kaapse Vlakte ontplooi is, geprys vir hul harde werk. Volgens Fritz het die bendegeweld op die Kaapse Vlakte die naweek drasties afgeneem. Die wetstoepassers is in Hanover Park, Nyanga, Khayelitsha, Bishop Lavis en Delft ontplooi. Fritz het ná die vlaag moorde met die stasiekommissaris van Hanover Park vergader. Fritz sê: “Sedert die ekstra wetstoepassers in Hanover Park is, was daar geen skietvoorvalle nie. “Die naweek, terwyl metro cops in Khayelitsha gepatrolleer het, het gemeenskapslede hulle vertel van iemand wat hom as n cop voordoen en mense beroof. “Die polisie en metro cops het die inligting opgevolg en die verdagte by sy ma se huis gearresteer. “Die verdagte het geslaap toe hulle daar opdaag. “Hulle het ’n bullet-proof vest, cap, jacket en drie patrone gekry. “Die ontplooiing van die wetstoepassers maak ’n groot verskil in die lewe van die weerlose inwoners wat deur misdaad geaffekteer word.” Fritz het Woensdag met lt.genl. Yolisa Matakata, die provinsiale polisiekommissaris, oor die bendeskietery vergader. Volgens Fritz is hy bly om te sien die wetstoepassers bekamp misdaad en laat die inwoners veilig voel. Hy het ook die cops geprys wat met die wetstoepassers saamwerk om die inwoners veilig te hou. Fritz het die Milnerton-polisie geprys vir hulle vinnige optrede om verdagtes in die skietery in Joe Slovo op te spoor. Hulle het Vrydag ’n verdagte gearresteer. Hy het gister in die Kaapstad-landdroshof op klagte van moord verskyn.