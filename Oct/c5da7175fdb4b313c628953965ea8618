PEP Guardiola, manager van Manchester City, sê hy gaan nie op sy teenstanders se uitdagings fokus nie, maar liewer op sy eie span s’n. City kruis vandag in ’n Champions League-stryd in groep C in Marseille se Stade Vélodrome swaarde met die Franse Ligue 1-span Marseille. André Villas-Boas, manager, se Marseille het egter net een van sy vorige vier wedstryde op sy tuisveld gewen. Marseille en City het albei nie die beste moontlike begin in hul onderskeie ligaveldtogte gehad nie. Guardiola se City-span sal boonop sonder ’n paar van sy regulars, soos Aymeric Laporte, Gabriel Jesus, Fernandinho en Benjamin Mendy, moet klaarkom. Nathan Aké se beskikbaarheid is ook nou in gedrang. Dit laat City baie dun in sy defence. Tog sal die Spanjaard troos daaruit put dat sy talisman in die enjinkamer, Kevin de Bruyne, ’n welkome terugkeer maak om City meer kreatiwiteit op die aanval te gee. City moes laas week ’n agterstand van 0-1 uitwis om Porto met 3-1 te troef in hul Champions League-openingswedstryd, terwyl Marseille met 0-1 teen Olympiakos vasgeval het. City sal verwag om sy greep in die groep te versterk terwyl die tuisspan sy eerste punte op die bord wil kry. Dis nadat hy laas week in die 90ste minuut ’n sucker punch van Olympiakos gekry het. “Ons wil nie te veel in hul tuisrekord lees nie,” verduidelik Guardiola. “Ek verkies liewer om op my span te fokus en verwag dat my spelers die job sal doen. “Wanneer spanne so sukkel om hul tuiswedstryde te wen, is dit maar net ’n kwessie van tyd voordat hulle ’n ommeswaai maak. “Ons sit ook met uitdagings van ons eie wat beserings betref, so dit help nie ons fokus op hul tekortkomings nie. “Marseille kan ook glo ons groep is verswak en kan dan ons defence teiken. Dis waarom ons ons job op die veld moet doen deur seker te maak hy kry nie kanse nie,” voeg Guardiola by. VANDAG SE BEPALINGS: