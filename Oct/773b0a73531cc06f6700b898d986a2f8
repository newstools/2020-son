DIE “nuwe” rugbyseisoen is skaars twee weke oud en die lang messe is alweer uit vir die jong en talentvolle Damian Willemse. Die 22-jarige Stormer-losskakel het Saterdag ’n nagmerrie in die Groen-en-Goud-wedstryd beleef en is daarna uit talle oorde in die sosiale en hoofstroommedia gekritiseer. Daar bestaan geen twyfel oor sy talent nie. Die kenners vra hoofsaaklik vrae oor sy wedstrydbestuur en stelskopwerk. Sommige meen ook dat Willemse se beste posisie heelagter of selfs binnesenter is. Ander meen weer Willemse moet toegelaat word om sy voortvarende self vanuit die nr. 10-posisie te wees. Willemse het Saterdag vir die Goud-span gespeel. Daar het nie veel gekom van sy tweestryd met Elton Jantjies wat vooraf voorspel is om vir groot vuurwerk te sorg nie. Willemse het mak­like skoppe na die pale gemis, getalm en sy span sewe punte én 10 minute in die koelkas gekos. Deon Davids, nuwe hulpafrigter van die Springbokke, was Saterdag in beheer van Willemse se span. Hy het dié oudleerder van Paul Roos verdedig. “Ons was ’n bietjie onder druk en die omstandighede was ’n bietjie moeilik,” het Davids verduidelik. “Dis nog baie vroeg in die seisoen. Met sy ervaring en vermoë dink ek hy is ’n speler wat sal terugkom. “Hy sou geleer het onder dié omstandighede en die druk wat daar vanaand (Saterdag) was. Ek dink hy sal volgende keer sterker uitkom,” aldus Davids. Willemse en Herschel Jantjies, sy Stormer-skakelmaat, is op die dag oorskadu deur Elton Jantjies en die groentjie Sanele Nohamba, wat beïndruk het met sy flink diens en lugskoppe. Willemse is ook nie die naweek in aksie nie, aangesien die Stormers ’n loslootjie het. Dit kan dalk ’n bedekte seën wees vir die vlugvoetige Willemse. Dit is geen geheim nie dat John Dobson, die Stormers se afrigter, ’n hoë agting vir Willemse se vermoëns het. ’n Paar weke in ’n bekende omgewing en op ’n platform waar hy reeds uitgeblink het, is dalk net die doepa wat dié boorling van die Strand benodig. Dít, tesame met ál die kritiek wat hy die laaste aantal dae moes verduur, kan hom moontlik tot heelwat hoër hoogtes aanvuur ...