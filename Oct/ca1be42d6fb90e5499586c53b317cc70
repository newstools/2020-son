DIS all systems go vir Cosatu se dag van aksie. Só sê die Wes-Kaapse Cosatu-sekretaris, Malvern de Bruyn, nadat die vakverbond se provinsiale uitvoerende komitee (PUK) Woensdag vergader het. Kort ná die meeting het De Bruyn die media toegespreek. Volgens hom het die PUK vergader om die details van die dag van aksie vas te maak. Dit gaan 7 Oktober plaasvind. De Bruyn sê die dag van aksie kom nadat Cosatu se sentrale uitvoerende komitee in Augustus daarop besluit het. Volgens De Bruyn gaan tussen 60 en 70% van hul lede op die gekose dag by die huis bly. Hy sê die vakverbond sal vanaf die Langa-sportkompleks ’n motorcade hou en op die N2-snelweg na die Kaapse middestad ry. “Ons sal eers by die Civic Centre ’n memorandum aan die mayor (Dan Plato) oorhandig en dan by die wetgewer ’n ander memorandum aan die premier (Alan Winde) gee voordat ons die laaste memorandum by die nasionale parlement aan die speaker (Thandi Modise) gaan oorhandig,” verduidelik hy. Die protesaksie spruit uit die regering se versuim om korrupsie en gendergeweld te beveg, sowel as die regering se versuim om genoegsame PPE aan frontline-werkers te verskaf om hulle teen die corona-virus te beskerm. Cosatu is ook kwaad oor die regering staatswerkers vanjaar nie ’n salarisverhoging gaan gee nie. De Bruyn sê: “Die regering weier om die ooreenkoms te eerbiedig.” Die Wes-Kaapse voorsitter van Cosatu, Motlatsi Tsu­bane, sê die regering het homself in die moeilike posisie geplaas. Onderhandel Hy voeg by: “Ons wil dit duidelik maak dat die driejaar-salarisooreenkoms nie van óns gekom het nie. Dit het van die regering gekom. “Ons was altyd van mening dis beter om van jaar tot jaar te onderhandel wat salarisverhogings betref. “Maar die regering het op die driejaar-ooreenkoms aangedring. “Toe hulle met hierdie aanbod na ons gekom het, het hulle vir ons gesê: ‘Take it or leave it.’ “Al wat ons nou vir die regering sê, is: Hy moet die ooreenkoms eerbiedig.” Ingevolge hierdie ooreenkoms moet die staatswerkers ’n 8%-salarisverhoging kry.