BOKSBEAMPTES van die Kaap het die minister van sport, Nathi Mthe­thwa, gevra om in te gryp in die maande lange geskil oor die pos van die provinsiale bestuurder, Mickey Klaas. Klaas is op 28 Februarie sonder rede uit sy pos ver­wyder nadat hy ’n email van die voormalige CEO, Tsholofelo Lejaka, ontvang het. Hy sê vrae op vrae het niks opgelewer nie. Klaas het toe ’n regsaksie teen die beheerliggaam begin. Boks SA het glo aangebied om hom vir ses maande te betaal in ’n poging “om die saak af te handel”. “My regsverteenwoordiger het aanbeveel dat ek die ses maande opsie aanvaar sodat dit ander Kaapse beamptes die kans gee om vir my te veg,” sê Klaas. Die waarnemende CEO, Cin­dy Nkomo, was drie weke­ gelede in die Kaap om die kwessie te bespreek. “Sy het gesê die provinsiale bestuur­ders word op ’n driejaarlikse siklus aan­gestel. “Dis ’n blatante leuen, mits die reël verander het en niemand my daaroor ingelig het nie. “Ek is immers al sedert 2004 die hoof van beroepsboks in die Wes-Kaap. “Nou is daar opnuut woede in die Kaap omdat die pos geadverteer word. Ons wil hê die minister moet nou intree en die kwessie oplos,” sê hy. Antwoord Volgens Klaas het “99% van alle Kaapse beamptes” ’n petisie aan Boks SA oorhandig waarin hulle hul misnoeë oor sy verwydering aandui. “Die geveg is dus ver van klaar. Ons wag op die minister se antwoord en dan vat ons dit verder.”