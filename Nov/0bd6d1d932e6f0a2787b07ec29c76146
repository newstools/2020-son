DIE departement van basiese onderwys se besluit om matrikulante, wat met Covid-19 gediagnoseer is, toe te laat om hul eindeksamen te skryf, is met ontevredenheid verwelkom deur onderwysersvakbonde in die Oos-Kaap. Die departement het aanvanklik gesê dat eksamens uitgestel word tot volgende jaar vir leerders wat positief vir die corona-virus toets. Loyiso Mbinda, provinsiale sekretaris van die nasionale professionele onderwysersorganisasie van Suid-Afrika, sê die besluit het sommige skole onkant betrap. Volgens Mbinda het die departement al vroeër gesê sulke leerders sal eers in Junie volgende jaar kan skryf, maar aan die begin van die matriekeksamen het 'n mediaverklaring aangedui dat hulle nou op 5 November moet skryf. Mbinda sê: “Daar was geen voorbereidings wat deur skole in die verband gedoen is nie, veral in die lig van die tweede golf wat verwag word.” Sommige ouers in Limpopo het vroeër die jaar hulle kommer uitgespreek dat die regulasie rondom kinders met Covid-19 eers volgende jaar toegelaat word om hul matriek te voltooi. - SABC