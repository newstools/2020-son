JÜRGEN Klopp moes ná ’n skok­nederlaag in Europese sokker omtrent walgooi voordat sy Liverpool-span dié naweek in die Premierliga in aksie sal wees. Die Reds pak Brighton & Hove Albion môre. Klopp het besluit om in Woensdag se Uefa Cham­pions League-kragmeting grootskaalse veranderings aan sy span te maak. Die resultaat daarvan was ’n nederlaag met 0-2 teen die Serie A-span Atalanta op Anfield. Oor die veranderings het Klopp gesê: “Dit was baie belangrik dat ons dit doen, maar op die ou einde het dinge nie uitgewerk nie. “Dit is maar deel van die besluit. Ek sal dit weer doen.” Die Reds het Woensdag se stryd sonder sleutelspelers soos Roberto Firmino, Diogo Jota, Andy Robertson en Fabinho begin – grootliks om hulle vir die naweek se stryd teen Brighton te laat rus. Klopp en sy span beleef ’n beseringskrisis en kan nie bekostig om nóg spelers te verloor nie, veral nie in ’n seisoen waarin spanne soos Tottenham Hotspur en Chelsea besig is om ’n sterk aanspraak op die verdedigende kampioen se Engelse titel te maak nie. Die nederlaag teen Atalanta beteken die Reds se volgende Champions League-stryd teen Ajax Amsterdam kry groter belangrikheid. “Dis tricky. Dis maklik om te sê ons gaan Ajax klop, maar nie met al die uitdagings wat ons in die land het én ander normale uitdagings nie. “Oor ’n paar uur moet ons gereed wees om teen Brighton te speel. Wanneer dít verby is, kan ons aan Ajax begin dink,” het Klopp afgesluit.