DIE verflimingspan en die rolverdeling van Dam het sopas hul goedjies daar in die Oos-Kaap opgepak. Dié oorspronklike Showmax-produksie gaan in Februarie op ons skerms te sien wees. Dit het ’n wonderlike draaiboek, ’n unieke storielyn en ’n uitmuntende rolverdeling. Lea Vivier (Wonderlus, Fynskrif), wat al by die Silwerskermfees bekroon is, vertolk die rol van Yola Fischer. Yola keer vanaf Chili na die Oos-Kaap terug om haar derra te begrawe... Net om deur geeste gemartel te word in die plaashuis wat sy geërf het. Maar met Yola se mammie, wat weens probleme met haar geestesgesondheid in ’n inrigting opgeneem is, en haar eie medikasie wat byna op is, wonder sy of die geeste ’n werklikheid is en of dit alles net in haar kop is. Pallance Dladla (Shadow, Isibaya), wat al twee Saftas gewen het, vertolk die rol van Themba. Dié biker on the run is met Yola in ’n verhouding. Natasha Loring, wat al die stem gedoen het van speletjieskarakters in Star Wars en Games of Thrones, speel Yola se suster, Sienna. Die Safta-wener Antoinette Louw (An Act of Defiance, Die Laaste Tango) speel hul antie Dora. Neil Sandilands het vir dié reeks van Hollywood af teruggekeer. Dis sy eerste rol in ’n Suid-Afrikaanse produksie sedert hy in Die Ballade van Robbie de Wee gespeel het. Alex Yazbek (The Wild, Unmarried, Isibaya) is die skrywer en regisseur van die reeks met agt episodes. Hy sê: “Dit is ’n storie van ’n familie en ’n dorp met baie donker geheime. Dit handel ook oor hoe dinge wat jy toesmeer, eindelik aan die lig gaan kom.” Candice Fangueiro, Showmax se hoof van inhoud, sê: “Dis veilig om te sê mense het nog nooit vantevore enige iets soos Dam op Suid-Afrikaanse televisie gesien nie.”