’N VOORMALIGE polisieman wat weens korrupsie uit die polisiediens geskop is, het glo die bal aan die rol gesit in die moordsaak van lt.kol Charl Kinnear. Kinnear, ’n hoofspeurder van die polisie se eenheid teen bendes, is op 18 September voor sy huis in Bishop Lavis doodgeskiet. Die polisie se nasionale kommissaris, Khehla Sitole, het toe ’n 72 uur-aktiveringsplan in werking gestel om Kinnear se moordenaar vas te trek. Die leisels van die moordondersoek is aan die Valke oorgegee, maar alle eenhede in die Wes-Kaap is toe by die ondersoek betrek. Son verneem dat byna ál die Wes-Kaapse eenhede van die saak afgehaal is en dat die ondersoekspan nou hoofsaaklik uit speurders van ander provinsies bestaan. Die hitman wat op kringtelevisie vasgelê is, is volgens polisiebronne nog nie gearresteer nie en is skoonveld. Zane Kilian, ’n voormalige rugbyspeler wat deesdae sy lyf privaat speurder hou, is toe in Springs aangekeer vir Kinnear se moord nadat daar bevind is dat hy Kinnear se selfoon geping het. Sameswering Die platform wat gebruik is vir die pingery, word aan die “korrupte polisieman” gekoppel. Na wat verneem word, het dié polisieman met die inligting vorendag gekom en dit was die beginpunt van die moordondersoek. Kilian loop nou hof vir die moord op Kinnear, asook ’n klag van sameswering om moord te pleeg en die onwettige onderskepping van kommunikasie. Laas week is hy ook by die mislukte sluipmoord van William Booth betrek. Hy is nou die sesde verdagte in dié saak. Sy naam kom ook op by verskeie moorde en pogings tot moord wat in en om Kaapstad gepleeg is. Sy rol was na bewering om die slagoffers se locations op te spoor deur hulle te ping. Luidens berigte word die “korrupte cop” nou ondersoek omdat hy nie behoorlike background checks gedoen het op mense wat aansoek gedoen het om van sy platform gebruik te maak nie. Kilian is weer Dinsdag in die Kaapse landdroshof.