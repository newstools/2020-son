DIE Stormers gaan ’n paar veranderinge aanbring aan hul span vir Saterdag se Superrugby Unlocked-kragmeting met Griekwas in Kimberley. Die Bulls het John Dobson (afrigter) se span laas week op Loftus Versfeld in Pretoria met 39-6 ’n liederlike drag slae gegee. Die telling kon veel erger gewees het as die game nie in die 63ste minuut weens ’n donderstorm afgelas is nie. Daarteenoor het die Lions Griekwas Vrydagaand op Ellispark met 61-31 oorrompel. Labeeb Levy, vaardigheidsafrigter van die Stormers, glo die kragmeting met Griekwas in Kimberley moet ’n keerpunt in hul seisoen wees. Hy het gister in ’n aanlyn konferensie aan Son gesê: “Al het ons tot dusver nie gespeel soos ons graag wou nie, het ons steeds beheer oor hoe ons voortaan moet speel. “Tot dusver is ons emosioneel en fisiek behoorlik op die proef gestel. “Ons is egter genoop om dit agter ons te sit en op die toekoms te fokus. “Die afrigtingspan sowel as die spelers werk kliphard daaraan om seker te maak dat ons sake regstel.” Levy het bevestig hulle gaan in sekere posisies verstellings aan die span maak. “Ja, ons sal graag van die spelers wil roteer. “Hopelik kan dié spelers ekstra energie bring. “Ons het in drie jaar nog nie daar (in Kimberley) gewen nie. So, dis ’n geleentheid dié vir ons om te wys dat ons ook weg van die huis kan wen.” Oond Die Springbok-skrumskakel Herschel Jantjies, wat nog nie vanjaar die wêreld aan die brand gespeel het nie, kry glo ’n blaaskans weens ’n familielid wat afgesterf het. Dit sal vir Godlen Masimla die weg baan om ’n kans agter die oond te kry. Paul de Wet gaan van die bank aangewend word. Die opwindende Angelo Davids kan in die plek van Leolin Zas op vleuel in die beginspan ingebring word. Daar word van die Blitsbok-ster (21) verwag om in die agterste driehoek, saam met Warrick Gelant en Edwill van der Merwe, ’n bietjie meer vonk en kreatiwiteit te verskaf. Die slot, Salmaan Moerat, het tot dusver in ál die games van die Stormers gespeel. Hy gaan ook ’n blaaskans kry. Vaskopstut David Meihuizen (22) gaan saam met JD Schickerling ’n nuwe slotkombinasie vorm. Op vaskopstut kan Neethling Fouché in die plek van Frans Malherbe ’n kans in die beginspan gegun word. Malherbe kan van die bank aangewend word.