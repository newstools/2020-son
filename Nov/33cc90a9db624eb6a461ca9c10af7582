MAANDAG was die  openingsaand van Cinderella & FrikaDella. Dit was ’n fees van fancy kostuums, pittige sêgoed, lekker dans- moves en sang. Baie pragtig en soms ... um ... valserig, maar dit is alles deel van die briljante teaterstuk deur die talentvolle Alistair Izobell. Geïgnoreer Die teaterstuk gaan oor hoe sosiale media die wêreld oorneem en die ongenaakbare ma en talentbestuurder Patricia D en haar “influencer”-dogters, Frika en Della. Dié twee het maar bra min talent. Die talentvolle Cinderella word geïgnoreer en onderdruk – totdat ’n groot talentkompetisie opduik. Cinderella skryf stilletjies vir dié kompetisie in. Nicoleen Saal, wenner van Maak My Famous 2, vertolk die rol van Cinderella. Cheswyn Ruiters, die Maak My Famous-wenner van seisoen 1, vertolk die rol van die sjarmante prins. Die gewilde Kaapse sanger Nur Abrahams en die Maak My Famous-deelnemer Daylin Sass speel die twee aaklige stief­susters. Izobell en Loukmaan Adams deel die rol van die bose stiefma en die flambojante Ramaine Barreiro-Lloyd speel die towerfee. Die danser DFEATsa, nog ’n Maak My Famous-finalis, is ook in die cast. Jy hoef glad nie FOMO te hê nie – die teaterstuk is nog tot 20 Desember by die Roxy Revue Bar in GrandWest op die planke. 