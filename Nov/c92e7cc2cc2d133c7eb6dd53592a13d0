DIE Malibu-en-Conifers-behuisingsprojek het in Junie 2017 begin en die bemarking daarvan het in Junie 2018 begin. Só sê Muneera Allie van die departement van menslike nedersettings se direktoraat van kommunikasie en betrekkinge. Daar was aanvanklik sowat 300 BNG-eenhede beplan, maar die gemeenskap het omskakeling na Finance Linked Individual Subsidy Programme-eenhede (Flisp) geëis. Allie sê sommige erwe kon weens beperkings nie ontwikkel word nie. Uiteindelik is net 269 Flisp-eenhede ontwikkel. Sy sê die gemeenskap het aangevoer dat BNG-eenhede die waarde van bestaande eiendomme in die omliggende omgewing sou devalueer. Onderskryf “Hierdie eenhede verhoog nie net die waarde van eiendomme in die omgewing nie, hulle is ook op ’n prysvlak waar jong gesinne die eiendomsmark kan betree. “Die omskakeling van BNG is deur die departementshoof onderskryf ná eise van die gemeenskap en belastingbetalers,” verduidelik Allie. Sy sê die koste van die projek is R97 miljoen. Sy voeg by fase 1 – The Conifers – was veronderstel om in Februarie 2020 klaar te wees. Die verwagte voltooiingsdatum is nou Februarie volgende jaar. Fase 2 in Malibu moes in November 2018 klaar gewees het, maar die eerste units was eers in Maart laas jaar gereed. So ook vir fase 3, ook in Malibu. Allie sê: “Enige backyard dweller kan vir die onderskeie fases aansoek doen vir ’n huis, mits hulle in Malibu of The Conifers bly. “Bemarking is streng bestuur om te verseker dat mense in die omgewing woon,” sê Allie. “Daar was (en is) ’n proses om te bevestig of ’n kliënt in die regte area woon. “Huise het ook bewoningsertifikate, uitgereik deur die Stad Kaapstad. Geen huise is onveilig om te bewoon nie.” Redes vir vertraging in die intrekking sluit in: Die gebruik van verkeerde of ongeskoolde subkontrakteurs; Protes van subkontrakteurs en onwettige optrede en vandalisme teen of aanranding van die hoofkontrakteurs; en Openbare vandalisme van eiendom en huise in aanbou weens die gesukkel om dié eenhede te beveilig, veral dié wat ver uitmekaar in die bestaande woonbuurt is. Allie het bevestig die Red Ants én die Stad Kaapstad se wetstoepassers is ontplooi toe eiendomsbesetters probeer intrek het. “Die departement het die gemeenskap by verskeie geleenthede meegedeel dat kwalifiserende BNG-backyard dwellers van wyke 16, 17 en dele van 18 in die Forest Village Housing Project, waar eenhede beskikbaar is, geakkommodeer kan word.”