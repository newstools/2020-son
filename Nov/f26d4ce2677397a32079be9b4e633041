NOG ’n man is gisteroggend by Pam Court in Manenberg doodgeskiet. Die 29-jarige man is verskeie kere geskiet en is op die toneel dood. Hy en sy girlfriend het omstreeks 06:45 die verdagte langs die pad gekry toe hulle op pad huis toe was. Hulle het na verneem word daarna saam ’n daggapyp gerook voordat hulle uitmekaar gegaan het. Op pad huis toe het hulle die verdagte weer raakgeloop. Hy het voor hulle uitgeloop en toe omgedraai en op die couple begin skiet. Getref Die slagoffer was na bewering nie ’n gangster nie, maar het met lede van die Hard Living-bende uitgehang. Sy girlfriend het weggehardloop en is nie in die skietvoorval getref nie. Die skietery kom te midde van ’n bloedige geveg wat Maandagaand tussen die Hard Living-bende en Americans begin het. In die bloedige bende-oorlog is ’n 19-jarige verstandelik gestremde seun ook Dinsdag in die vroeë oggendure doodgeskiet. ’n Dwaalkoeël het deur hul Wendy-huis gegaan en hom getref waar hy gelê en slaap het. Hy is op die toneel dood. Vrees Volgens inwoners is hulle te bang om buite te loop, want hulle weet nie wanneer die bendes weer gaan begin skiet nie. Roegshanda Pascoe van Manenberg vrees daar kan nóg onskuldige bloed vloei weens die bendeskietery tussen die twee strydende bendes. Volgens kol. Andrè Traut, ’n polisiewoordvoerder, is niemand tot dusver al vir die moord op die 29-jarige man gearresteer nie en ’n moorddossier is geopen.