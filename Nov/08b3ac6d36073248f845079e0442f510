ZOAR. – ’n Vlammehel. Só kan ’n mens die brand Sondagmiddag in Protea Park beskryf. Dit het gelei tot die tragiese dood van ’n geliefde ouma, Maria Pretorius (63), wat aan ’n rolstoel gekluister was. Ouma Maria was vasgekeer in ’n bungalow wat agter in die jaart gestaan het. Petrus Beukes, ’n omstander, het geskok vertel: “Dit was erg. Ek het dit nog nooit beleef om soveel vlamme te sien nie. “En om ’n mens te sien brand! Ek kon nie nader gaan om te help nie, so erg was die vlamme.” Die brandweermanne wat op die toneel was, het die vlamme met hul professionele optrede geblus. Die inwoners versoek egter reeds geruime tyd dat elke dorp in Kannaland sy eie brandweerwa moet hê. Genadiglik het ouma Maria se dogter Hanilize, wat haar ma probeer red het, aan die dood ontsnap. Struktuur Sy het egter erge brandwonde opgedoen en word tans in die Alan Blyth-hospitaal in Ladismith behandel. Kapt. Malcolm Pojie, ’n polisie­woordvoerder, sê: “Die slagoffer, Maria Pretorius, was in die struktuur vasgekeer. Gemeenskapslede het die vlamme probeer blus. “Die brandweer het daarna opgedaag en die brand geblus. “Haar dogter, Hanilize het haar ma probeer red, maar was onsuksesvol. “Geen misdaad word vermoed nie.”