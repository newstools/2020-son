DIE Suid-Afrikaanse dokumentêr Skeef gaan binnekort op Showmax te sien wees. Dié dokumentêr, wat handel oor die realiteit en ondervindings van die LGBTI+-gemeenskap in Suid-Afrika, gaan van 23 November op die stroom-platform beskikbaar wees. Hierdie bekroonde dokkie deur Renaldo Schwarp (28), ’n TV-aanbieder en omroeper by Jacaranda FM, het reeds op die Palm Springs LGBTQ Film Festival sy Amerikaanse debuut gemaak. Skeef se plaaslike première is verlede maand op die kykNET Silwerskermfees in Kampsbaai, Kaapstad, gehou. Mail & Guardian het Schwarp onlangs aangewys as een van die 200 invloedrykste jong Suid-Afrikaners. Hy sê: “Suid-Afrikaners se stories is ryk en uiteenlopend. “Ek is bly queer-stories kan ook vertel word en dat dit internasionaal gewys kan word.” Die dokumentêr word beskryf as “thought-provoking”, ’n “opvoedkundige tool” en ’n “moet-sien vir ouers”. Dit lyk of 2020 ’n briljante jaar is vir Schwarp se loopbaan. Op die rektor se toekenningsaand vir uitnemende prestasie vroeër die jaar het hy die Universiteit Stellenbosch se studenteraad-prys vir uitsonderlike prestasie deur ’n alumnus gewen.