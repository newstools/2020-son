CAPE Town Spurs se Kegan­ Johannes is een van vier Kaapse spelers wat by die land se nasionale o. 20-sokkergroep ingesluit is. Dis vir die Amajita, soos die nasionale 0. 20-span genoem word, se Cosafa Cup-veldtog wat van 3 tot 13 Desember in die Nelson Mandelabaai-stadion in Port Elizabeth plaasvind. Die ander drie plaaslike spelers is Johannes se Spurs-spanmaat Asanele Velebhayi en SuperSport United se Oswin Appollis en Keenan Bezuidenhout. Die Amajita-breier, Helman Mkhalele, sal verwag om beter te vaar nadat sy span laas jaar in die streekstoernooi se eindstryd met 0-3 teen Zambië vasgeval het. Dit is egter makliker gesê as gedaan omdat moeilike uitdagings Suid-Afrika, wat die kompetisie nou al op agt geleenthede gewen het, in die gesig staar. Een van dié uitdagings is SA se indeling in die spreekwoordelike group of death in groep A. Suid-Afrika begin sy veldtog op 3 Desember teen Zimbabwe. Drie dae later pak hy Lesotho, gevolg deur die laaste groepstryd op 8 Desember teen Mosambiek. Net die drie groepwenners en die bes geplaaste naaswenner vanuit die drie groepe sal na die uitklopfase vorder.