TULBAGH. – Christiaan Roode (64), alombekend as mnr. Christy, is op 4 November ná ’n kort siekbed oor­lede. Hy het in 1974 aan Hoërskool Bergrivier in Wellington gematrikuleer. Sy eerste betrekking as onderwyser was by Hoërskool Waveren in Tulbagh. In 2013 het hy die onderwysprofessie as hoof van Drostdy Primêr, ’n landelike skool naby Tulbagh, verlaat. Roode was lief vir musiek en was die VGK se koorleier en orkesafrigter van die Tulbagh Crusaders. Gegroei Hy het ook oor ’n verskeidenheid vaardighede beskik en sy hande het vir niks verkeerd gestaan nie. Hy kon huisplanne teken, beeldhouwerk en houtwerk doen, sweis, elektriese bedrading en motorherstelwerk doen, musiek maak en hy was lief vir tuinmaak. Enige steggie wat hy in die grond gedruk het, het gegroei. Hy was ’n man van vele talente. Hy was ook ’n uitstekende sportafrigter op skool en het destyds vir die United Rugbyklub as senter uitgedraf. Hy was ’n vurige en glibberige skrumskakel. Hy laat sy vrou, Corita, seuns, Earl en Clayton, sy dogter, Elzaan, asook agt kleinkinders en vyf susters agter.