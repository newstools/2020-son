BREDASDORP in die Overberg is die venue vir die Wes-Kaapse Derdeliga-uitspeelwedstryde. Dié aankondiging kom teen die agtergrond van Safa Cape Town en die Kaapse Wynland-streek wat nog hul verteenwoordigers vir die play-offs moet aangekondig. Die spanne wat tot dusver gekwalifiseer het, is Briton Stars, (Sentraal-Karoo), Infantry School (Eden), Police (Overberg) en Diaz-Leeds (Weskus). Gerald Don, voorsitter van Safa in die Wes-Kaap, het laat hoor die play-offs sal op 28 en 29 November in Bredasdorp gebeur. Al wou Don hom nie uitlaat oor die kwessies van arbitrasiesake in Safa Cape Town en die Kaapse Wynland nie, bly die grootbaas optimisties oor ’n uithaler-toernooi in die Overberg. “Ons gaan voort om vir die toernooi voor te berei,” sê Don. “Die Tweede Liga is afgehandel en die spanne wat aan die GladAfrica Eerste Liga sal deelneem, is bevestig. “Ons stoom nou voort om die Tweede Liga se deelnemers te verseker.” Intussen sê Linda Mase, sekretaris van die Kaapse Wynland-streek, hy verwag die arbiter sal later dié week uitspraak lewer wat betref wie die streek by die play-offs sal verteenwoordig. Mbekweni Sundowns en African Jaguars van die Drakenstein LFA het hulle tot Safa nasionaal gewend om te bepaal wie die streek sal verteenwoordig. In Safa CT-geledere is sake baie ingewikkelder. Crystal Palace, Hanover Park en Junction Rovers is by die polemiek betrek. Terwyl daar talle kwessies ter sprake is, kan die arbiter wel besluit om die span wat voor die lockdown boaan die punteleer was, as die wenner aan te wys. Bennett Bailey, president van Safa CT, sê die arbiter hanteer die kwessie en hy sal geen kommentaar daaroor lewer nie.