DRIE mense is Sondag dood en 12 ander beseer toe ’n trok op die R41 in Witpoortjie, Roodepoort gerol het. Ross Campbell, ’n woordvoerder vir ER24, sê die trok het vermoedelik vir ’n stilstaande taxi uitgeswaai voor dit gerol en mense langs die pad getref het. Twee van die beseerdes  was vermoedelik passasiers van die trok en die res was omstanders. Die drie mense wat onder die trok vasgesit het, is op die toneel dood verklaar. ER24 het ses mense op die toneel behandel en na die Leratong-hospitaal vervoer. Die metro polisie was ook op die toneel om die voorval te ondersoek. - News24