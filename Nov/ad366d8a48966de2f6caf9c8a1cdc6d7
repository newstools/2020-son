DESIREE Ellis, coach van Banyana Banyana, reken sy gaan volhard met haar infaseringsbenadering om haar span se balans vir die Cosafa Cup te behou. In die openingswedstryd van die streekstoernooi Dinsdag in Port Elizabeth het Ellis vier nuwelinge ingespan. Suid-Afrika het toe ’n sege van 2-0 oor Angola behaal. Die nuwe reël, dat vyf plaasvervangers ingespan kan word, het in Ellis se guns getel; sy kon twee subs van die bank aanwend. Die verdedigende champ pak Eswatini môre. Volgens Ellis kan sy verras met nóg ’n paar nuwe gesiggies in haar span. “Maar nie ten koste van die groter prentjie nie,” het die nasionale vrouesokkerafrigter gister aan Son gesê. “Dis belangrik dat ons nie uit die oog verloor wat op spel is nie. “Die idee is om een of twee nuwelinge stelselmatig in te span sodat hulle met die res van spelers op dreef kan kom en ’n bietjie ervaring kan opdoen. “Jy wil hulle nie rush nie. Ek sal by die oefensessie kyk wie beïndruk en ’n finale besluit neem,” het Ellis bygevoeg.