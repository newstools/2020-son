'N MATRIEKSEUN van Limpopo is Donderdag doodgesteek ure ná hy sy eerste eindeksamenvraestel geskryf het. Die voorval het na 'n stryery buite 'n tavern plaasgevind. EWN berig die 21-jarige van Hoërskool Tielelo het saam met sy neef verby die kuierplek geloop toe  twee 29-jarige mans hulle daarvan beskuldig het dat hulle 'n foon gesteel het. Kol. Moatshe Ngoepe, 'n polisiewoordvoerder, sê die verdagtes het na bewering die neefs verskeie kere gesteek voordat hulle van die toneel gevlug het. “Dieselfde tyd is die oorledene se pa ook deur een van die verdagtes omgestamp,” sê Ngoepe. Die verdagtes is intussen in hegtenis geneem en van moord en poging tot moord aangekla.