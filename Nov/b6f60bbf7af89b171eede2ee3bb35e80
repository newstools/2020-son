DIE bendeoorlog in die Strand woed voort met drie mans wat Saterdagaand in die woonbuurte Gustrouw en Rusthof geskiet is. Benewens die moorde is daar geskiet op vermeende bendelede se huise. Gisteroggend net ná 09:00 het verskeie mense stemboodskappe in die sosiale media gestuur om te vra dat die polisie kom help in Broadlands Park, waar die skietery van die naweek voortgesit is. Op die hoek van Petunia-laan en Bosduif Way het die ergste skietery plaasgevind. Mense het gevrees onskuldiges kan getref word. Kapt. FC van Wyk, ’n polisiewoordvoerder, sê die polisie ondersoek Saterdag se skietvoorval. Van Wyk bevestig dat twee mans doodgeskiet en ’n derde gewond is. Na verneem word, het twee onbekende mans opgedaag by ’n huis in Hassan Khan-laan waar ’n groep mans was. Hulle was gemasker en het die mans beveel om saam met hulle na buite te stap. Toe is twee van hulle doodgeskiet. Die derde het weggehardloop en hulp gaan soek. Deon Swartbooi (29) en Winston Stoffels (26) is op die toneel dood, terwyl Jerome Stallenberg (32) die aanval oorleef het. Hy is in die hospitaal opgeneem en sy toestand word as ernstig bestempel. Volgens die polisie het die voorval by Nazli Crescent in Sercor Park plaasgevind. Harris en ’n groep vriende het glo saam gedrink toe ’n rusie ontstaan het. Die slagoffer is na die straat gelok, waar hy verskeie kere met ’n mes gesteek is. Sy familie het hom inderhaas na die Helderberg-hospitaal geneem, maar hy is by sy aankoms dood verklaar. Die polisie sê die voorval het by ’n huis in 12de Straat plaasgevind. ’n Groep onbekende mans het op die huis begin skiet. Kordom het gaan kyk wat aangaan. Toe hy buite kom, is op hom geskiet. Hy kon daarin slaag om weer by die huis in te hardloop sonder dat hy beseer is. Mense met enige tersaaklike inligting oor die voorvalle word versoek om lt.kol. Franklin Plaatjies by 082 469 3359 te bel.