DRIE  verdagtes is in hegtenis geneem omdat hulle na bewering 'n koerier-vragmotor in Wes-Rand in Johannesburg, beroof het. Kapt. Kay Makhubele, 'n polisiewoordvoerder, sê lede van die honde-eenheid wat op patrollie was het die VW Polo Classic met drie verdagtes langs Main Reef-weg opgemerk. Sy noem dat die polisie die voertuig agterna gesit het, waarna 'n skietgeveg plaasgevind het, toe die verdagtes probeer vlug het. Makhubele sê: “Gesteelde eiendom, wat vermoedelik uit die koeriervragmotor geneem is, is tydens 'n soektog in die voertuig teruggevind.” Tydens die arrestasie van die verdagtes is daar ook beslag gelê op twee ongelisensieerde vuurwapens, wat vermoedelik tydens die kaping gebruik is. Die drie verdagtes van 34, 39 en 45 jaar, sal binnekort in die Roodepoort-landdroshof op aanklagte van kaping en besit van ongelisensieerde vuurwapen verskyn. - News24