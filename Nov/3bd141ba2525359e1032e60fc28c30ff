ATLANTIS. – Die voortslepende bendegeweld hier veroorsaak groot hartseer vir families. Nadat die bullets geklap en die trane gevloei het, en nadat die begrafnisse gehou is, bly families met stukkende harte agter. Son het met families gaan gesels wat ’n geliefde aan die dood afgestaan het om uit te vind hoe hulle deur die ervaring worstel. Wat aan hulle almal krap, is dat cops nie dadelik die oortreders kan vasvang nie. Dit laat die seer vir hulle dieper sit. Dié ouers het oor die laaste paar maande onskuldige kinders weens die bendegeweld verloor. Katrina Prins (65) sê sy is ontevrede met die polisieondersoek. Haar kind, die 38-jarige Enzo, is op 27 Junie doodgesteek. Volgens Prins het haar kind se aanvallers niks van sy besettings gevat nie. Sy sê verder: “Hy was geensins by bendes betrokke nie. Die jongens wat hom gesteek het, is ver jonger as hy. “Hy het baie van rondloop gehou – hy het die hele Atlantis platgeloop, want hy was ’n mense-mens. Hy het niemand gepla nie. Borgtog “Die speurder in die saak het my net een keer kom sien. “Elke keer as ek hom by die polisiestasie gaan sien, is hy nooit daar nie. “Die een persoon wat hulle gearresteer het, is uit op R500 borgtog, maar hy was net op die toneel. “Die mense wat hom (vir Enzo) gesteek het, is nog op vrye voet.” Die 81-jarige Lydia Siebritz sê sy was in haar huis gewees toe haar kleinseun, Carlyl (30), op haar stoep doodgeskiet is. “Ek voel baie hartseer,” maak sy oop. “Hy was nie gewelddadig nie. Die twee mans wat hom geskiet het, het daarna oor die veld naby my huis kalm weggeloop. “Ek het nooit ’n speurder gesien by my huis sedert hy doodgeskiet is nie.” Anna Cloete (55) vertel haar seun, Deuwayne, is op 5 Julie dood nadat hy die vorige dag gelem is. Volgens haar het die verdagtes die 22-jarige Deuwayne van sy valstande en Adidas-kappie beroof. Volgens Manfred van Rooyen, ’n gemeenskaps­leier, word daar elke naweek iemand in Atlantis doodgeskiet. Van Rooyen is die sekretaris van Voice of Atlantis, ’n organisasie sonder winsbejag bemoeid met veiligheid en sekuriteit in die area. Tekort Volgens hom is daar tans ’n bende-oorlog in areas soos Robinvale en Saxonsea aan die gang en dit gaan alles oor wie die handel in dwelms in die areas beheer. Volgens Van Rooyen is die grootse bende die Americans en dan is daar ander gangs soos die Terrible Josters­, Loyals en Mongrels wat ook aktief is. Hy sê: “Daar is ’n tekort aan polisiehulpbronne in dié area wat daartoe lei dat sake nie behoorlik ondersoek word nie. “Geen beëdigde ver­klarings word van getuies gevat nie. Die families van die slagoffers word nie eens ingelig oor die vordering van die sake van hul oorlede familielede nie. “Hierdie swak speurwerk lei daartoe dat byna elke keer as iemand vasgetrek word, word hulle op borgtog ten bedrae so klein as R200 vrygelaat. “Ons benodig hier CCTV-kameras, die ShotSpotter en die stabiliseringseenheid om meer voete op die grond te kry. “Ons kort meer polisiehulpbronne om te help met die speurwerk wat tans besig is om op te hoop.” ’n Polisiewoordvoerder, sers. Noloyiso Rwexana, bevestig die betrokke sake word ondersoek “met geen verwikkelinge om van verslag te doen nie”. Sy voeg by: “Die polisie het misdaadvoorkomings- patrollies vermeerder en vra inwoners om enige inligting wat met die ondersoeke kan help, met die polisie te deel.”