ARSENAL se legende Ian Wright het ’n verdoemende uitspraak oor die vertoning van Mikel Arteta, manager, se Gunners-span gelewer. Dit volg nadat Aston Villa die span van Londen Sondag in die Emirates met 3-0 kafgedraf het. Volgens Wright was sy voormalige span tweede vir alles. Dit was Villa se doelevraat Ollie Watkins wat die besoekers met twee doele gehelp het om hul indrukwekkende vertoning van die seisoen voort te bou. Om sout in Arteta en Ar­senal se wonde te smeer, het sy midfielder Thomas Partey ook ’n erge besering opgedoen. Daar word nou met groot angs gewag om uit te vind vir hoe lank die Ghanese sterspeler buite aksie sal wees. Wright het sy misnoeë uitgespreek oor Arsenal se treurige vertoning. “Dit is ’n slegte vertoning soos wat ek nog nooit van Arsenal gesien het nie,” het ’n teleurgestelde Wright gesê. “Om te dink net twee van hulle het in die week gespeel. Die vertoning was swak in elke afdeling. “Hulle moes die lyne breek. Hulle het ruimte nodig om die bal in te slaan. “Dit was ’n miljoen myl weg van die vertoning teen Manchester United toe hulle met 1-0 gewen het. “Hulle (Villa) was vandag (Sondag) sommer ver voor ons,” het Wright bygevoeg. – Sportredaksie