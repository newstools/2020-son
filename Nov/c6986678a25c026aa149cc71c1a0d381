DARLING. – ’n Jong vrou (19) is hier verkrag en grusaam vermoor. Willemiena Williams se dood het as ’n skok gekom. Sy is aangetref met haar maag wat oopgesny is. Haar lyk is verlede Maandag in ’n oop agterplaas in 9de Laan ontdek. Volgens Williams se ma, Siena (52), is sy deur haar familielede ingelig dat haar kind vermoor is, waarna sy haar na die toneel gehaas het. Die ma vertel: “Ek het my kind met haar gesig in die sand sien lê en geweet sy is dood.” ’n Verdagte is later dieselfde oggend aangekeer nadat ’n vragmotorbestuurder gesien het hoe hy iets in die agterplaas dump. Volgens Archie Mbhele, voorsitter van die Darling Action Group, het die bestuurder gaan kyk en gesien dis ’n lyk. Hy het toe alarm gemaak. Lykshuis Volgens Fransiena Sias (28), ’n niggie van die slagoffer, het die verdagte Willemiena ongeveer vier maande gelede verkrag, maar sy het die saak teruggetrek omdat sy vir haar lewe gevrees het. Die polisie in Darling het bevestig dat ’n verdagte vir die moord aangekeer is, maar sê hulle dra nie kennis van die klag van verkragting nie. Ma Siena sê egter dat dokters by die lykshuis haar meegedeel het haar kind is eers verkrag en toe vermoor. Mbhele het gesê die toename in verkragtings en ernstige misdade wat hier gepleeg word, kan toegeskryf word aan alkoholmisbruik en die toenemende aantal handelaars wat tik in die omgewing verkoop. Volgens Mbhele is dit reeds die sesde verkragting sedert Oktober en dis ’n rede tot kommer. Hy beaam: “Alkoholmisbruik en die verkoop van tik moet uitgeroei word voordat ons ’n veilige omgewing vir vroue en kinders kan verseker.”