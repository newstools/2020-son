MEISIE Vani Lavis is ’n local movie wat jy nie moet misloop nie. Dis dié naweek by die nuwe CineCentre in GrandWest op die silwerdoek te sien. Ons het gister met Mark Matroos, regisseur van die movie, gepraat. Hy het ons meer vertel oor die storielyn van Meisie Vani­ Lavis. “Dit handel oor ’n goedgemanierde, jong meisie, Ve­ruscha (gespeel deur Melissa de Vries), wat in Bishop Lavis grootgeword het. “Sy is grootgemaak deur ’n kerkgaande enkelma, Antie Mainie.” Mark vertel verder dat die lewe vir ma en dogter maar moeilik kan raak en dat daar soms nie kos op die tafel is nie. “Dan ontmoet Veruscha die verkeerde tjommie, Menta (gespeel deur Barryl Pietersen). Menta is met die verkeerde ouens in die area deurmekaar en hoewel Ve­ruscha se ma haar waarsku, hoor sy nie en dinge draai lelik uit.” Mark sê hoewel hulle geen finansiële hulp gehad het om die movie te vervaardig nie, is hy baie dankbaar vir die talentvolle akteurs wat hulle goed van hul taak gekwyt het. “Die meeste van die akteurs het geen ondervinding nie. Ons het ook sonder ’n script gewerk, maar hulle het hulself ingeleef en die storie hul eie gemaak. Hulle het aan die karakters geskaaf en gebou. “Hulle het regtig die geleentheid aangegryp en die beste daarvan gemaak.” Hy het mense genooi om die movie te ondersteun. “Eerstens is dit ’n local movie en local bly mos maar lekker. Tweedens dit is jong mense wat aan die stuur van die movie is. Dit is tyd dat ons uitgaan en ons jeug se drome ondersteun. “Derdens dit is ’n relatable storie. So baie kinders luister nie na die waarskuwings van hul ouers nie en wil eers self hul kop stamp. Bespreek “Aan die einde kom die kinders terug na hul ouers en sê hulle moes geluister het na die waarskuwings.” Die eerste screening is 20:00 op 6 November. Op 7 November is daar screening 17:00 en 20:00. Die laaste screening is 17:00 op 8 November. Gryp jou foon en bespreek nou jou kaartjies aanlyn!