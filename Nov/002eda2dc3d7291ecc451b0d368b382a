IN SY jonger jare sou Roy Jones Jr. vir Mike Tyson maklik geklop het. Jones Jr. en Tyson kom dié naweek in ’n vertoon­geveg teen mekaar te staan. Volgens Scott Sigmon, Jones Jr. se laaste teenstander in ’n beroepsboksgeveg, lyk sake baie gelyk tussen die twee boksers. Sigmon (33), wat in 2018 met punte teen Jones verloor het, het aan SunSport gesê: “Ek wil hê Roy moet wen. Maar dit gaan naby aan 50/50 wees. “Ek dink as dié geveg 25 jaar gelede gebeur het, sou Roy Jones (51) Mike Tyson (54) waarskynlik heel gemaklik geklop het. “Ek’s maar ’n vlak B- bokser en kan Roy Jones nie teen die toue kry nie. “Ek is nie naastenby so ’n kragtige en verwoestende slaner soos Tyson nie. “Ek is sterk, maar as Mike vir Roy teen die toue kry, sal hy ’n manier moet vind om weg te kom.”