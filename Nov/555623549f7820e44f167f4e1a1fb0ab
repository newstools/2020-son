DIE Wes-Kaapse minister van gemeenskapsveiligheid, Albert Fritz, het ’n beroep op die mense in die provinsie gedoen om steeds aan die Covid-19-regulasies te voldoen. Dít kom nadat hy Vrydag positief getoets is vir Covid-19. Volgens Fritz voel hy baie goed en hy gebruik sy medikasie. Hy werk van die huis af en hou virtueel vergaderings. Sy personeel is ook tans tuis in afsondering. Volgens Fritz het hy niks siek gevoel nie; sy bors het net ’n bietjie toegetrek. Fritz sê gister: “My bors trek nie sommer toe nie. Ek het dokter toe gegaan en alles was oukei. My longe was skoon en daar was niks fout nie. “Die dokter het die temperatuur in my ore geneem. “Dit was 37,7. Dis veronderstel om nie meer as 37,5 te wees nie. Hy het aanbeveel dat ek vir ’n Covid-19-toets gaan. “Ek het die volgende dag die positiewe uitslag gekry. Ek het dadelik begin met afsondering. “Ek weet nie eens waar ek die virus opgedoen het nie. “Ek het alles gedoen wat ek moet. Dit kon tydens ons afgelope verkiesing gebeur het.” Fritz het mense gevra om by die basiese voorsorgmaatreëls te hou: Was gereeld hande, hou jou afstand en vermy skares. Fritz herinner ons die getal Covid-19-gevalle in die Wes-Kaap het skerp toegeneem. Vanjaar gaan Kersfees baie verskil van vorige jare – veral as mense nie gehoor gee aan die voorkomingsmaatreëls nie.