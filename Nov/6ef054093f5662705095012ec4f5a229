ENGELAND is veronderstel om eersdaags in Suid-Afrika te toer vir ’n reeks ODI- en T20I-stryde teen die Proteas in Kaapstad en die Paarl. Dié toer is egter in gedrang omdat Krieket Suid-Afrika (KSA) en die sportministerie steeds haaks is. Dít volg nadat die KSA-lederaad, bestaande uit die presidente van die provinsiale unies (ook die hoogste gesag in krieket in SA) besluit het om nie die tussentydse raad – onlangs aangestel deur Minister Nathi Mthethwa – te bekragtig nie. Die lederaad het laat hoor hulle kan eenvoudig nie met die interim raad saamwerk nie. Mthethwa het sedertdien gedreig om KSA se status as amptelike krieketbeheerliggaam in die land op te hef as die tussentydse raad nie toegelaat word om met sy werk voort te gaan nie. As die lederaad nie gaan toegee nie en Mthethwa ingryp, sal Suid-Afrika nie ’n amptelike span hê om die land te verteenwoordig nie, wat die Engelse toer dus onmoontlik maak. “Ek weet nie wat hulle in Engeland dink nie, maar as die lederaad nie ’n deurdagte besluit maak nie, sal Engeland waarskynlik ernstig afgeraai word om te kom,” het regter Zak Yacoob, die voorsitter van die tussentydse raad, aan die media verduidelik. Intussen het die Suid-Afrikaanse krieketspelersvereniging (Saca) sy “wanhoop en ongeloof” uitgespreek oor die weiering van die lederaad om die tussentydse raad te erken en hulle gesmeek om dit te heroorweeg. “Ons het formele korrespondensie aan die lederaad gerig om hom van ons ontsteltenis oor sy besluit in te lig, en hul miskenning van die welstand van spelers in dié besluit te beklemtoon,” het Andrew Breetzke, uitvoerende hoof van Saca, gesê. “Eiebelang en politiek seëvier steeds oor die beste belang van krieket. Dít op ’n tydstip waarin die spel uitroep om stabiliteit en sekerheid. “Dit blyk die lederaad besef nie die omvang van die skade nie en ongelukkig bereik ons ??’n punt waar die skade onherstelbaar kan wees. Ons is al langer as 18 maande in hierdie krisis en daar is min kans om van rigting te verander.” Die Engelse span is veronderstel om tussen 27 November en 9 Desember in 3 ODI’s en 3 T20I’s te speel. Die stryde is vir Bolandpark en Nuweland geskeduleer.