DIE oopmaak van ons lughawens vir interna­sionale lugrederye en die verlenging van die ure vir alkoholverkope is wyd en syd verwelkom. Pres. Cyril Ramaphosa het Woensdagaand dié aankondiging gemaak om die ekomonie, wat weens die nasionale lockdown erg skade gely het, weer op die been te bring. Buitelanders mag Suid-Afrika nou weer besoek, al reis hulle van ’n hoërisiko-land wat Covid-19 betref. Dis fantastiese nuus, veral vir die derduisende werkers in die toerismebedryf wat sedert Maartmaand finan­sieel geheel en ál verlam is. Alkoholverkope mag nou weer op naweke én openbare vakansiedae plaasvind. Streng maatreëls is steeds in plek om te verhoed dat enige reisiger die land met Covid-19 binnekom. Buitelanders moet ’n sertifikaat toon dat hulle negatief is vir Covid-19. Die maatreëls is getref om ons land se toerismebedryf weer aan die gang te kry. Dié bedryf is sekerlik die een wat die hardste getref is en is letterlik tot stilstand gedwing weens die verbod op internasionale vlugte. Toerisme is een van die land se grootste sektore wat werk verskaf. Meer as 90 000 werksgeleenthede in dié bedryf was in gedrang tydens die lang maande van die nasionale lockdown. ’n Enorme persentasie klein besighede in die bedryf het eenvoudig nie die kapitaal gehad om die streng SA lockdown te oorleef nie. Volgens Kaapstad Toerisme het net 4% van besighede genoegsame kapitaal gehad om die lockdown te oorleef, aangesien kleiner besighede nie ’n plan of geld gehad het om hul besighede te onderhou nie. En Kaapstad Toerisme voeg by 31% van die werkers in die bedryf moes onbetaalde verlof neem, terwyl 18% hul werk verloor het. Verdere goeie nuus is dat drankverkope nou ook oor naweke mag plaasvind – gedurende normale besigheidsure. Die verkoop van drank was maande lank op Saterdae en Sondae verbied. Die Vereniging van Suid-Afrikaanse Eienaars van Drankhandelsmerke (Salba) het die oopstel van drankverkope verwelkom. Wynsektor Die bedryf kan nou daaraan werk om die ekonomie weer te help opbou en ’n waardevolle bydrae te lewer. Vinpro was ook bly oor die president se besluit om die drankverkope 100% oop te stel omdat dit die wynsektor baie sal help om ekonomies te herstel. Volgens Vinpro sal dit sowat 290 000 werksgeleenthede skep. Wyntoerisme is ’n baie belangrike deel van die land se ekonomie.