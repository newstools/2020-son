DIE verbod op die afskiet van vuurwerke sonder ’n permit het die gees van Guy Fawkes teruggebring. Gister het kinders die geleentheid gekry om die dag weer soos in die ou dae te vier – sonder enige geraas of onveiligheid. In Tafelsig, Mitchells Plain, het kinders in die paaie mense gekies om van ghai te maak. Een span het teen ’n span van ’n ander straat gebattle oor wie die kwaaiste looking ghai het. Die kinders het gister aan Son vertel hul ouers en selfs ouer susters en broers het die tradisie aan hulle verduidelik. Kamiel van Niekerk (17) vertel laggend dat sy suster een van haar ou stelle pajamas aan hom gegee het om ghai te speel. Maar dis Keyno “Katrina” Kruser (16), wat die show gesteel het in sy mini en matching bag. Geniet Katrina het omtrent haar lyf ’n show gegee. Hy het ander strate se kinders distract sodat hulle ook bo in die smeer-contest kan kom. Mammie Nuraan Jacobs vertel dis die eerste jaar dat sy sien die kinders geniet dit. “Hulle is nie meer bang om met paint gesmeer te word nie. Daar is ook nie eiers involved nie. Dit voel ook asof daar meer respek is.” Terwyl Son se verslagspan in die area rondgery het, was daar af en toe ’n klappertjiegeluid. Meestal kon ’n mens net hoor hoe spelende kinders mekaar met meel besmeer. Bilal Norton (13) sê hy’t nie ’n ander keuse gehad as om die girls se pop te wees nie. “Hulle het lipstick op my geplak en my ’n rok aangetrek. Ons het baie fun gehad sonder die klappertjies.” 