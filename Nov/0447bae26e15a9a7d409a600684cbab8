AS JY nog gelukkig genoeg is om ’n werk te hê, mag jy maar jou jaareind-vieringe hê. Maar hou jou kliek klein en jou kuier kort. Só maan die Wes-Kaapse gesondheidsdepartement oor jaareindpaarties. Mark van der Heever, woordvoerder van die departement, sê hulle moedig mense aan om met hul lewe voort te gaan, maar wil hê mense moet dit veilig doen. “Jaareindfunksies is reeds geïdentifiseer as super­spread­ing events vir Covid-19. ’n Kuier by ’n toe plek wat vol is en nie genoegsame ventilasie het nie, kan daartoe lei dat mense vinnig aangesteek word. “Dis belangrik dat ons op ’n veilige manier kuier.” Van der Heever sê almal sien uit daarna om weer te lewe soos voordat Covid-19 uitgebreek het. “As ons die risiko’s bestuur, sal ons gouer daar kom.” Van der Heever sê die veiligste manier om ’n break­ing-up function te hou, is virtueel. “Hoe ons ons in die volgende paar weke gedra, is kritiek vir ons stryd teen die tweede vlaag.” Zahid Badroodien, die Stad Kaapstad se maycolid vir gemeenskapsdienste en gesondheid, sê hulle ondersteun alle pogings om Covid-19 hok te slaan. “Ons respekteer die talle maatskappye wat reeds hul jaareindfunksies afgestel het. “Diegene wat voortgaan, wil ons net waarsku om seker te maak hulle volg die Covid-19-protokolle. “Dit bly belangrik om ’n masker te dra en jou hande gereeld te ontsmet. Probeer jou masker te alle tye dra, behalwe wanneer jy eet of drink. “Maak seker julle hou ’n sosiale afstand.” Badroodien en Van der Heever is dit eens dat die kuier kort gehou moet word. “Hoe langer mense in een plek is, hoe groter word die kans dat druppels versprei en mense aangesteek word.” Badroodien het mense ook aangeraai om by outings alkohol spaarsaam te gebruik. “Mense is geneig om hul maatreëls te verslap as hulle alkohol drink.” Hy sê die Stad se gesondheidsafdeling werk saam met ander afdelings om venues te monitor waar mense gewoonlik hul jaareindfunksie hou. “Dit is ook die kuierplekke se verantwoordelikheid om toe te sien dat alle Covid-19-veiligheidsmaatreëls gevolg word.”