DIE Strand-polisiestasie is in rou gedompel ná die moord op een van sy lede Saterdagaand. Brig. Novela Potelwa, ’n polisiewoordvoerder, sê die 34-jarige sers. Sibongile Teka was van diens af toe hy vermoor is. ’n Verdagte (43) het hom na bewering doodgelem. Die voorval het omstreeks 20:00 in KwaNomzamo gebeur. Die verdagte en die slagoffer het glo vroeër die dag oor sokker gestry. Ná die moord het die polisie van Lwandle verskeie leidrade opgevolg en die verdagte gearresteer en ook op die vermeende moordwapen beslag gelê. Medelye Die verdagte het gister in die Strand-landdroshof op ’n aanklag van moord verskyn. Die bestuur van die polisie in die Wes-Kaap het medelye met die familie van die slagoffer betuig.