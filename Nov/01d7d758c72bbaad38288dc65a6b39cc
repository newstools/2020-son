JY KAN nou ’n voorsmakie kry van die splinternuwe romantiese komedie Kaalgat Karel. Die trailer vir die plaaslike movie is nou beskikbaar. Die romantiese komedie begin op 12 Februarie landwyd in filmteaters draai. Die vervaardigers Paul Egan en Meg Rickards beloof om kykers te bederf met hope romanse, skreeusnaakse humor, sport en aksiebelaaide pret. Kaalnaeler “Valentynsnaweek is een van die gesogste datums op die fliekteater-kalender en pas ons fliek soos ’n handskoen!” het Rickards opgewonde gesê. Kaalgat Karel vertel die verhaal van Karel Venter (Francois Jacobs), ’n komiese kaalnaeler wat die aandag geniet wat sy lostros-aksies by sportgeleenthede trek. Francois verduidelik: “Die movie gaan oor ’n man wat passievol is oor die lewe en die mense vir wie hy omgee. “Dit wys ook dat daar ’n ligpunt is in selfs die donkerste omstandighede.” Hy raak halsoorkop verlief op die paramedikus Rita (Christia Visser), wat hom “red” nadat ’n kaalnaelsessie skeefloop, maar daar is een probleem – sy is ’n ernstige en pligsgetroue enkelma wat geen belangstelling in sy bedrywighede het nie Christia wei uit: “Kaalgat Karel is ’n 100% trots Suid-Afrikaanse movie. Dit bevat snaakse oomblikke asook diep, roerende oomblikke waarmee kykers van alle ouderdomme hulle kan vereenselwig.” Die skreeusnaakse ontmoeting tussen dié twee karakters skep die perfekte agtergrond vir dié romantiese komedie wat vroeër vanjaar in Oos-Londen verfilm is. Ander geliefde akteurs wat in hierdie fliek te sien sal wees, is die komediant Schalk Bezuidenhout as Karel se vriend en kamermaat, Flip, Siv Ngesi as Vuyo, Karel se kaalnael-teenstander, en die grapjas en sangeres Tracey-Lee Oliver as Rita se kollega. Gaan gerus na ons sosiale media om na die trailer van dié hilarious fliek te kyk.