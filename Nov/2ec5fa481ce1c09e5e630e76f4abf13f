BRILJANT. Merkwaardig. Pure klas. Dís die lof wat aan die spogperd Summer Pudding toegedig word nadat sy Saterdag op Turffontein haar negende wedren agtereenvolgens gewen het. In die aanloop tot die Summer Cup is daar skielik in haar vermoë begin twyfel omdat sy die swaarste gewig moes dra, sy swak geloot was en sy die eerste keer die manlike perde sou aandurf. Summer Pudding is egter nie jou gewone perd nie. Sy het haar manlike teenstanders maklik die hakke gewys en uiteindelik maklik met 2,5 lengtes gewen. Die jokkie Warren Kennedy het agterna gesê: “Dis ’n emosiebelaaide oomblik. “Ek het altyd groot respek vir Summer Pudding gehad, maar ná vandag het ek nóg meer respek vir haar. “Dis ’n ongelooflike gevoel om op so ’n ongelooflike perd te ry.”