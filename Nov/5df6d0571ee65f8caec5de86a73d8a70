DIT was ’n emosionele Cameron Carolissen wat Sondag by die Goodwood-skouterrein gekwalifiseer het vir darts se World Championships. Dit vind aan die einde van die jaar in Engeland plaas. Die trane het geloop terwyl die jong Kapenaar sy oorwinning aan sy pa, Matthew, opgedra het. Matthew is verlede jaar in die ouderdom van 44 jaar oorlede. Met dié oorwinning kry Carolissen sy kans op die wêreldverhoog wanneer hy hom by die Suid-Afrikaanse held Devon Petersen aansluit. Die toernooi word van 18 Desember tot 4 Januarie in Londen beslis. “The Javelin” Carolissen was uit die staanspoor briljant. In die eindstryd het hy Charles “The Sensation” Losper met 7-4 geklop. Carolissen het oor die twee dae ’n verstommende 30 x 180’s gegooi en hom onteenseglik as Suid-Afrika se naasbeste speler bewys. Hy het Graham Filby in die kwarteindronde met 6-4 uitgeskakel voordat hy verlede jaar se wenner, Masa­nde Mgedeza van die Transkei, met 6-5 getroef het. Carl Gabriel, wat Petersen se spanmaat is vir die komende naweek se World Cup, het vroeg uitgesak en kon nie eens die kwarteindronde haal nie. Charl Pietersen het hom met 1-6 verneder. Uitslae: Kwarteind: Cameron Carolissen kl Graham Filby 6-4; Masa­nde Mgedeza kl Frank Avenant 6-5; Charles Losper kl Johan Geldenhuys 6-5; Giovanni Matthee kl Leslie Beukes 6-2. Semi’s: Cameron Carolissen kl Masa­nde Mgedeza 6-5; Charles Losper kl Giovanni Matthee 6-3. Final: Cameron Carolissen kl Charles Losper 7-4.