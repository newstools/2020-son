STEVEN Kitshoff gaan Saterdag in sy 100ste Superrugby-game in ’n Superrugby Unlocked-kragmeting, met Griekwas in Kimberley vir die Kaapse franchise uitdraf. Die kragtige Springbok-loskopstut het sy debuut as 19-jarige teen die Chiefs in Hamilton in 2011 gemaak. Die 28-jarige boorling van die Paarl gaan die Kapenaars Saterdag aanvoer. John Dobson, afrigter van die Stormers, het besluit om drie veranderings aan die voorspelers en twee in die agterlyn vir die game teen die Poubloues te maak. Die vaskopstut Neethling Fouche, die slot David Meihuizen en die flank Marcel Theunissen is in die beginspan ingesluit, terwyl die vleuel Angelo Davids sy Stormers-buiging gaan maak. Die skrumskakel Paul de Wet vervang Herschel Jantjies, wat die wedstryd gaan misloop omdat hy die begrafnis van ’n familielid gaan bywoon.  