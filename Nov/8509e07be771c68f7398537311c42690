DIE Matie-student wat sedert Sondag vermis was, is dood in 'n koshuis van die Universiteit Stellenbosch gevind. Ashwill Boer (25), 'n ingenieurstudent, se liggaam is Vrydag in 'n deel van die koshuis gevind wat weens Covid-19 ontruim is. Die universiteit sê in 'n verklaring geen vuilspel word vermoed nie. Die universiteit sê personeel van die afdeling studentesake is in kontak met Boer se familie en gaan met studente in die koshuis vergader. "Ons vra ook almal om die privaatheid van mnr. Boer se geliefdes en klasmaats te respekteer," lui die verklaring. Die universiteit vra studente, wat deur Boer se sterfte geraak is, om die eenheid vir psigoterapeutiese en ondersteuningsdienste te bel.