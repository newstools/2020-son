JÜRGEN Klopp het Britse uitsaaiers van sokker skerp aangeval oor die skedulering van wedstryde. Die manager van Liverpool sê hy kan nie sien hoe spelers nie week in en week uit beserings gaan opdoen as Sky Sports en BT Sport nie vinnig begin praat oor veranderinge in die wedstryd­skedulering nie. Soos sake tans vir Engelse sokker se beste klubs staan, speel hulle elke drie tot vier dae sokker. Liverpool, wat Leicester City Sondag met 3-0 geklop het, is môre weer in aksie in die Champions League. Chelsea en Manchester United speel vandag in hul onderskeie Champions League-wedstryde­. Klopp het ná Sondag se oorwinning aan Sky Sports gesê hy moes eers in die 89ste minuut veranderinge aan sy span maak, want hy is bang vir nóg beserings, veral nadat hy spelers soos Virgil van Dijk vir byna die hele laaste seisoen verloor het. En hy verwag nóg beserings as dinge­ só aangaan. Klopp het gesê: “Ons vervang spelers later, want ons dink heeltyd aan beserings. Ons kan nie vroeg veranderinge maak nie, want dan kry iemand seer en dan sit jy met net nege spelers op die veld. “Dit gaan oor die spelers, dit gaan oor die Engelse spelers, dit gaan oor ál die spelers wat volgende somer in die Europese Kampioenskapsreeks speel. As julle (Sky) nie met BT begin praat nie, is dit verby. “As ons heeltyd Woensdae en Saterdae van 12:30 speel, is ek nie seker of jy die seisoen met 11 spelers gaan voltooi nie. “Vir die Top-6 is dit almal dieselfde, maar ek weet julle (uitsaaiers) gee nie om nie, en dít is ’n probleem.”