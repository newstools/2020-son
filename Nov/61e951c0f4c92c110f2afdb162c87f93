SO NABY en tog nog so ver ... Só het baie mense Donderdag gevoel terwyl hulle in spanning wag dat die uitslae van die Amerikaanse presidentsverkiesing bekend raak. Die Demokraat en presidentskandidaat Joe Biden was laat Donderdag nog gemaklik voor met 264 kieskollege-stemme teenoor die huidige president en Republikein, Donald Trump, met 214 stemme. Opponeer Biden is baie meer gematig as sy teenstander en sê: “Ek is nie hier om ’n voortydige oorwinning aan te kondig nie, maar kan wel sê ons kom nader aan die teiken van 270 stemme wat ’n oorwinning kan bring.” Tog raak die onstuimige geluide uit die Trump-kamp ál harder dat hy nie sommer ’n ongunstige uitslag sal aanvaar nie en dat hy dit in die hof sal opponeer. Hy’t ook sy ondersteuners probeer opsweep deur te herhaal dat posstemme nie verder getel moet word nie. Dié uitlating het tot betogings gelei. Die ander kamp het betoog dat elke stem getel moet word. Trump het al klaar gevra vir ’n hertelling van stemme in sommige deelstate waar Biden gewen het. Trump het hom ook soos gewoonlik op Twitter verlaat en daar gif gespoeg. Trump se dreigemente dat hy die uitslag met hofsake sal ondermyn, het ál harder geword soos meer stemme op Biden verenig is. Die TV-nuuskanaal Al Jazeera het berig Trump het al ’n hele “army” lawyers aangestel om die uitslae in die hof te gaan betwis. Trump is veral krapperig oor deelstate wat na enige van die twee partye kon gaan, soos Michigan, Wisconsin en Pennsilvanië. Dié hele sirkus wys net hoe lelik dinge kan raak nadat ál die verkiesingsuitslae gefinaliseer is. Wapens Voorbeelde hiervan is onlangse onrus in Tanzanië ná die verkiesing daar en ook in Belarus, waar mense vir weke aaneen ná die verkiesing betoog het. Trump se aanhangers in Pennsilvanië is gister op TV gesien waar hulle al vlagswaaiend betoog het en selfs openlik wapens dra.