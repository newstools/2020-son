DAVID Notoane, afrigter van die Suid-Afrikaanse o. 23-sokkerspan, hoop om voor volgende jaar se Olimpiese Spele meer opsies te hê voordat hy op ’n finale groep vir deelname in Tokio besluit. Die soektog na opsies in alle posisies begin die naweek, wanneer Amajita teen Saoedi-Arabië in die eerste van twee vriendskaplike wedstryde speel. Notoane en sy span is tans in Saoedi-Arabië besig met voorbereiding vir Sondag se eerste ontmoeting met die gasheerland. Dié spanne kom drie dae later weer teen mekaar te staan. Notoane is weens beserings egter geforseer om veranderinge aan sy groep te maak. Athenkosi Dlala, Kele­tso Makgalwa, Sibusiso Mabiliso en Lyle Foster moes almal weens beserings aan die toer onttrek. Notoane het Siphesihle Mkhize, Promise Mkhuma en Malebogo Modise ingebring om die groep te versterk. Oor die wedstryde teen Saoedi-Arabië het Notoane gesê: “ ’n Mens moet altyd ambisie hê en groei toon in wat ook al jy doen. “Ons ambisie is om goed te vaar in die komende Spele. “Ons weet goed ons nasionale o. 23-span het nog nooit vir die uitklopfase van dié groot sportgeleentheid gekwalifiseer nie. Ons wil daai saak regstel – met my eie ambisie om ’n groep bymekaar te sit wat kan veg om ’n medalje vir sy land te wen.”