DIE geveg in Manenberg tussen die Hard Living-bende en die Americans is besig om handuit te ruk. Volgens ’n betroubare bron in die polisie kom hierdie vlaag bendeskietery al geruime tyd aan en dit het die afgelope week vererger. Die bron sê: “Die bendes skiet elke dag, maar dit is weinig dat iemand raakgeskiet word. Ons het die laaste paar maande baie messteek-moorde gehad. Nóg ’n inwoner wat verkies om anoniem te bly, sê: “Dit reën bullets hier by ons. Dis die Americans en die Hard Living-bende wat op mekaar skiet. “Dis nie eens veilig om buite te loop nie. Jy weet nie wanneer ’n dwaalkoeël jou gaan tref nie.” Roegshanda Pascoe, ’n inwoner van Manenberg, sê: “Die skietery kon verhoed gewees het, want die polisie het al vir maande geweet die Hard Living-bende en die Americans wil mekaar uitroei. Daar het weer Saterdag iets tussen die bendes gebeur en Maandagaand het hulle net begin skiet. Reputasie “ ’n Onskuldige seun is in sy slaap doodgeskiet en nóg ’n onskuldige vrou het ’n asma-aanval gekry nadat sy vanaf die kerk op pad huis toe was en die gangsters so op mekaar geskiet het. Sy is later in die hospitaal dood. “Die twee rival bendes het ’n groot reputasie in die gemeenskap en ons hoop en bid dat daar nie nog onskuldige siele geneem gaan word nie.” Intussen is niemand al vir die moord op die 19-jarige seun gearresteer wat Dinsdagoggend in sy slaap doodgeskiet is nie. ’n Vermeende gangster se lewe is gisteroggend in Bonteheuwel geneem. Die voorval het omstreeks 03:30 op die hoek van Bonteheuwel- en Jakkalsvlei-laan gebeur. Die vermeende gangster is van Kalksteenfontein en is verskeie kere geskiet. Hy was glo op pad na die kliniek en het ’n verband om sy kop gehad. Hy is oorkant die kliniek geskiet en is op die toneel dood. Volgens raadslid Angus McKenzie is dit die eerste skietvoorval in ’n lang tyd in Bonteheuwel. McKenzie sê: “Wetstoepassers is in die area ontplooi om die polisie te help verhoed dat die bendegeweld weer opvlam. Die motief vir die moord is in dié stadium nog onbekend.” Moorddossier Volgens kol. Andrè Traut, polisiewoordvoerder, word die omstandighede rondom die skietery nog ondersoek. Niemand is tot dusver gearresteer nie en ’n moorddossier is aangelê. Hulle het hom tot in Delft gevolg waar hulle hom doodgeskiet het. Hy is gistermiddag uit sy ouers se huis in Bonteheuwel begrawe.