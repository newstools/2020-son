Dít sal mos nou vir seker op enige iemand se gesig ’n smile sit: Die song “Square Root of Possible” van die Netflix-trefferfliek Jingle Jangle: A Christmas Journey is ’n tikkie Ndlovu Youth Choir magic gegee! Die musiekvideo is in Johannesburg geskiet. Die eg-Afrika-weergawe van die song word in ses amptelike Suid-Afrikaanse tale gesing: Engels, Tswana, Sotho, Zoeloe, Ndebele en Pedi. Die koor het in die sosiale media geskryf: “Ons is superopgewonde daaroor om ons vreugdevolle Suid-Afrikaanse interpretasie van ‘Square Root of Possible’ te deel. Die song kom uit die pragtige Netflix-film Jingle Jangle, wat mense dié Kersfees sal inspireer en hoop gee. Ons het selfs ’n baie spesiale en inspirerende boodskap van die fimmakers, David E. Talbert en Lyn Sisson-Talbert. Ralf Schmitt, direkteur van die koor, sê volgens algoafm.co.za: “Dis ’n pragtige lied, maar so gewortel in die genre van musiekteater dat dit altyd ’n groot uitdaging sou wees om dit te afrikaniseer en dit ’n lekker, outentieke Suid-Afrikaanse gevoel te gee.” Schmitt sê ook die lied se boodskap kan nie meer volmaak wees nie. “As een kind in die bed na die musiek lê en luister en dink ‘wow, ek kan iets met my lewe doen’... Ons musiek help mense om die beste weergawe van hulself te wees. Dit gee hulle hoop, en dít is waaroor dit gaan.” Nonhlanhla Somo, koorleier, sê die grootste uitdaging was om aan die oorspronklike weergawe getrou te bly terwyl hulle Afrika-flair ook probeer vasvang het. A post shared by Ndlovu Youth Choir (@choirafrica) 