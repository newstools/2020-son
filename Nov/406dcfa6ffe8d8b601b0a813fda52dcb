DIE ongeluk bly die Kaapse swaargewigbokser Tian Fick ry. Nadat sy SA swaargewig-titelgeveg in Desember verlede jaar teen Ruann Visser gekanselleer moes word omdat die kryttoue voor die geveg gebreek het, moes hy hom weens brongitis aan môreaand se SA titelgeveg teen Josh Pretorius onttrek. Die promotor Jackie Brice het dus geen ander keuse gehad nie as om die toernooi uit te stel. “Tian en sy bestuurder, Savva Savvas, het Dinsdagoggend na my kantoor gekom en ’n siekbrief as bewys ingehandig nadat hy met Boks SA se dr. Erasmus in verbinding was,” het Brice gister gesê. Die toernooi word nou op 11 Desember in Ottery gehou. Fick sê hy glo Pretorius se kamp sou dieselfde gedoen het en dat die Richardsbaaier eerder teen hom sal wil boks wanneer hy 100 persent gesond is. Brice sou Boks SA gister amptelik in kennis gestel het dat hy die toernooi uitstel. Hy het die ander boksers op die program om verskoning gevra vir die ongerief, maar vra dat almal 100 persent gereed sal wees vir hul onderskeie gevegte.