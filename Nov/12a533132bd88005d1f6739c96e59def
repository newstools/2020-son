DIE grootste druk op die All Blacks kom van hulself. Só het Patrick Tuipulotu, All Black-slot, oor Nieu-Seeland se twee agtereenvolgende nederlae in die Drienasies-reeks gesê. Die media en fans het die All Blacks erg gekritiseer ná ’n nederlaag van 25-15 teen Argentinië op 14 November. Dit volg nadat die Wallabies die Kiwi’s ’n week vroeër met 24-22 ore aangesit het. Volgens Tuipulotu is die span se eie verwagtinge hoër as die druk wat van buite die span kom. Die kritiek op die All Blacks het ook reaksie uitgelok van die kaptein, Sam Cane. Cane meen die kritiek is oordrewe omdat die fans geen idee het wat binne die span aangaan nie en rugby nie so goed ken nie. Tuipulotu glo die woedende reaksie op hul swak prestasies is niks in vergelyking met die druk wat die span op homself plaas om te perform nie. Hy het op ’n konferensie voor Saterdag se kragmeting met die Poemas gesê: “Daar is altyd interne druk op die All Blacks se standaard en hoe ons dinge doen. Dié druk weeg swaarder as die druk wat ons van buite kry. “Die afrigter is die gesig van die groep en sal altyd in die kruisvuur wees. “Die afrigter sal die skuld kry as sy span twee keer ná mekaar verloor. “Dit hang van ons af om ’n positiewe uitslag te behaal en goed te presteer.” Sam Whitelock, Tuipulotu se ervare slotmaat, het op sy beurt gesê hy het geleer om die mediaberigte en reaksie in die sosiale media te ignoreer. “As jonger speler het ek alles gelees. Dit het my geaffekteer,” het Whitelock gesê. “Mense is geregtig op hul opinies. Dit is wat dit wonderlik maak – dat mense so passievol is oor sport en rugby in Nieu-Seeland.” Die All Blacks is boaan die Drienasies-log danksy hul beter punteverskil as die Poemas en Wallabies. Al drie spanne is gelyk op ses punte elk en het nog ’n gelyke kans om dié kompetisie te wen.