KAGISO Rabada, voorslag- snelbouler van die Proteas, het gister onthul dat die Suid-Afrikaanse krieketspan in twee groepe oefen om die risiko van verdere Covid-19-infeksies voor die reeks teen Engeland te beperk. Twee lede van die Suid-Afrikaanse groep is positief getoets vir Covid-19 sedert die groep verlede week bymekaargekom het. Twee ander spelers moes in afsondering gaan omdat hulle in kontak was met een van die besmette spelers. “Dit was nogal bisar,” het Rabada op ’n aanlyn mediakonferensie gesê. “Ons moet in groepe oefen – ’n nie-kontakgroep en ’n groep met noue kontak. “Dit beteken nie dat iemand positief is nie, maar ons moet die ekstra voorsorg tref.” Rabada het nie gesê hoeveel spelers in elke groep was nie, maar die beplande opwarmingstryde Saterdag en gister is gekanselleer om die risiko van besmetting te verminder. Hy het gesê die spelers sal binnekort nog Covid-toetse ondergaan. Ten spyte van die ongewone oefenreëlings het die oefening volgens Rabada vlot verloop voor die eerste van drie T20I’s teen Engeland Vrydag op Nuweland. “Die span doen goed om streng reëls na te kom.” Dit is Rabada se tweede “bio-borrel”-ervaring in ’n kort tydperk aangesien hy onlangs van die IPL af teruggekeer het. Hy’t die meeste paaltjies in die toernooi geneem.