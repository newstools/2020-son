IQRAAM Rayners, striker van SuperSport United, sê dit gaan ’n “bittersoet” oomblik vir hom wees as hy teen sy voormalige span, Stellenbosch, sukses behaal. Die Matsatsantsa verwelkom Steve Barker (coach) en Stellies vandag 19:30 in die Lucas Moripe-stadion vir ’n Premierliga-wedstryd. Rayners het twee seisoene gelede met sy 18 doele ’n sleutelrol gespeel om Stellies promosie tot die PSL te help wen. Hy het met die toekenning van top-striker in die Eerste Liga weggestap en groot belangstelling begin lok. Ná een seisoen in die top flight waar hy agt doele aangeteken en Stellies gehelp het om sy PSL-status te behou, kon SuperSport nie meer die versoeking weerstaan nie en het hom na Tshwane gelok. Ironies SuperSport het sy dividende ontvang toe Rayners reeds in sy eerste wedstryd in die MTN8-reeks sukses behaal het. Nou wil die boorling van Hanover Park sy duck in die PSL breek. “Dis nogal ironies dat ons Stellenbosch pak en ek jag my eerste liga-doel,” merk die oud-Santos-speler op. “Ek moet sê, ek is nogal baie opgewonde en sien uit na die wedstryd. “Dis altyd lekker om teen jou ou maats te speel en daar is goeie en gesonde kompetisie op die veld tussen ons. “Ek gaan nie lieg nie – dit gaan ’n bittersoet oomblik vir my wees as ek ’n goal teen hulle score,” sê hy. Intussen kan die vonke spat wanneer Stellies se Kaapse buurspan, Cape Town City, sy ligaveldtog teen die kampioen, Mamelodi Sundowns, voortsit. Die wedstryd begin 19:30 in die Cape Town Stadium. City en Sundowns (albei vier punte) is nog onoorwonne ná twee wedstryde en beklee onderskeidelik die vierde en tweede posisies. Bewys Die Citizens het nog altyd ’n voortreflike rekord teen die Brazilians gehad. Dis veral City se Aubrey Ngoma, wat teruggekeer het van Sundowns na City, wat ’n groot punt sal wil bewys. Hopelik span City se bestuurder, Jan Olde Riekerink, hom in.