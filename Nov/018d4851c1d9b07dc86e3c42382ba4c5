PRES. Donald Trump van Amerika het Woensdag sy voormalige veiligheidsadviseur genl. Michael Flynn kwytgeskeld. Flynn het voorheen skuldig gepleit dat hy onder eed vir die federale ondersoekdiens, die FBI, tydens hul ondersoek na Russiese inmenging by die 2016 verkiesing gelieg het. Flynn was net vir 24 dae in sy pos voordat hy deur Trump afgedank moes word. Flynn se kwytskelding is Trump se eerste sedert hy die onlangse verkiesing teen die Demokrate se Joe Biden verloor het. "Die president het genl. Flynn kwytgeskeld omdat hy nooit vervolg moes gewees het nie," het die Withuis in 'n verklaring gesê. "In
 werklikheid het die departement van justisie duidelik tot die 
gevolgtrekking gekom dat die klagte teen genl. Flynn laat vaar moes 
word. Die volle kwytskelding bereik daardie doelwit en bring uiteindelik
 'n einde aan die meedoënlose en partydige vervolging van 'n onskuldige 
man." Trump is deur die Demokrate gekritiseer oor Flynn se kwytskelding. "Dié kwytskelding is onverdiend, onbeginseld en nog 'n vlek op pres. Trump se vinnigkwynende nalatenskap," het Jerry Nadler, voorsitter van die huis van verteenwoordigers se geregtelike komitee, gesê. Nancy Pelosi, speaker van die huis, het dit 'n daad van ernstige korrupsie en skaamtelose magsmisbruik genoem.- Reuters 