DIE brand wat die afgelope naweek op Tafelberg ontstaan het, is gister onder beheer gekry. Saterdag se sterk wind het ook gisteroggend begin bedaar. Brandbestryders het dié geleentheid gebruik om die brand onder beheer te kry. Wind van tot 47 km/h het Saterdag amok gemaak in woongebiede naby gedeeltes van die berg wat gebrand het. Daar was selfs sprake dat ontruiming sou moes plaasvind as die brande nie onder beheer gebring kon word nie. Jermaine Carelse, woordvoerder van die Stad Kaapstad se brand-en-reddingsdienste, bevestig die brand is gisteroggend omstreeks 04:40 onder beheer gekry. Hy sê dit het ’n groot span brandbestryders geverg om die wegholvlamme onder bedwang te bring. Carelse sê: “Ons het meer as 20 brandweerwaens en 100 personneellede ingespan om hiermee te help.” Gisteroggend het ’n vars span brandbestryders by die moeë groep oorgeneem. Hulle het die gebied nog met ’n arendsoog gemonitor. Daar is veral gekonsentreer op die gebiede waar die brande kan opvlam. “Die enigste skade wat aangemeld is, is ’n lapa wat vernietig is,” sê Carelse. “Een brandbestryder is beseer en in die hospitaal opgeneem. Geen ander beserings is aangemeld nie.”