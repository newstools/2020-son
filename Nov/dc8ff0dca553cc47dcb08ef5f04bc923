GEEN adjunkleier, bakleiery op sosiale media of terugverwelkoming van oud-lede wie sleg praat van die DA nie. Hierdie is maar drie van die voorstelle waaroor meer as 2000 afgevaardigdes van Suid-Afrika se tweede grootste politieke party Saterdag by hul kongres oor besluit het. Meer as 80% van die kongres het 'n mosie aanvaar dat lede wie die DA onder 'n donkerwolk verlaat of wie se lidmaatskap beeindig word, omdat hulle by 'n ander party aangesluit het, of in die middel van 'n tugverhoor die party verlaat, nie weer terugverwelkom sal word nie. Bobby Stevenson, adjunkleier van die DA in die Oos-Kaap, het ter motivering gesê: "Die DA is nie 'n deurmat waaraan mense hul voete kan afvee, ons beledig en aanval nie. En dan wil hulle daarna weer terug wals nie." 'n Mosie wat nie aanvaar is nie, is die van Mbali Ntuli, een van die kandidate vir DA-leier, dat die party 'n adjunkleier moet hê. Van die sprekers teen die mosie het gemaan dat dit 'n twee magsentrums kan meebring en faksionalisme bevorder. DA-lede het Saterdag ook gestem dat dit wangedrag is indien normale partystrukture nie gebruik word nie. 'n Voorstel dat boodskappe op enige platform wat aanstoot gee, skadelik of onsensitief is, haatspraak bevorder of die DA beeld skade berokken is egter deur die kongres verwerp. Nog 'n voorstel van Ntuli, dat die hoofsweep nie in die nasionale bestuurskomitee moet dien nie, is ook verwerp. Intussen was afgevaardigdes Saterdag 'n ekstra uur gegee om vir nuwe leiers te stem, nadat sowat 17 nie teen die spertyd kon stem nie. Greg Krumbock, voorsittende beampte, verduidelik: "Van die afgevaardigdes het probleme ondervind om te stem. Volgens Krumbock is dit nie deur die afgevaardigdes se toedoen dat hulle nie voor 17:00 kon stem nie.