BUSSE bly easy targets vir betogers. Altesaam 11 Golden Arrow-busse is al op die Kaapse Vlakte uitgebrand weens protesaksie oor dienslewering. Dié opsetlike sabotasie van die busdiens het gister matrieks daarvan weerhou om te gaan eindeksamen skryf. ’n Woordvoerder van Golden Arrow, Bronwen Dyke-Beyer, sê hulle sal nou enige een met inligting oor die brandstigters met R200 000 vergoed. Elke bus wat so in vlamme opgaan, kos die company meer as R2 miljoen. Gisteroggend is drie busse in Makhaza, Khayelitsha, met petrolbomme gegooi. Op Baden Powell-rylaan is ’n lorrie aan die brand gesteek, sowel as twee excavators wat aan die Stad Kaapstad se kontrakteurs behoort. Niemand is beseer nie, maar die protesaksie het lang vertragings veroorsaak in areas soos Mitchells Plain, Delft, Khayelitsha, Eersterivier en Macassar, en ander areas wat gewoonlik die N2-snelweg gebruik. Volgens die polisie het die protesaksie ongeveer 03:00 afgeskop. Honderde betogers het die N2- en R300-snelweg versper deur op verskillende plekke tyres en rommel te brand. Verskeie voertuie is met klippe bestook, onder meer die Stad Kaapstad se Dial-A-Ride-bus, wat aan gestremdes ’n diens lewer. ’n Groep wat hulself die Intlungu Yasematyotyombeni Movement noem, vat verantwoordelikheid vir die chaos in gisteroggend se geweld­dadige protesaksie. Die organisasie, wie se naam “die pyn van plakkerskampe” in Xhosa beteken, is gevorm uit mense wat in die lockdown stukke grond in Khayelitsha beset het. Die beweging is laas maand gestig. Dit bestaan uit mense uit plakkerskampe soos Covid, Pandemic, Empolweni, The­mbeni, Level 2 en Phumlani. Hulle sê hul demands vir basiese dienste het die afgelope ses maande op dowe ore geval. Luidens ’n persverklaring van die groep plakkers het hulle twee weke gelede tot by die Stad Kaapstad se kantore in Khayelitsha betoog en daar ’n memorandum van klagtes oorhandig. Hulle eis onder meer krag, water en toiletgeriewe en dat die Stad ophou om hulle af te sit van die stukke grond waarop hulle nou plak. Die Stad het versuim om na hulle terug te kom binne die sewe dae wat hulle geëis het. Die persverklaring lui: “Dis nou ses maande dat ons sonder water, toilette en krag lewe. Ons voel ons is vergeet. “Ons voel ons is onder attack van beide die Stad Kaapstad en die nasionale parlement. “Ons word soos diere behandel in die baie moeilike tyd van die corona-virus -pandemie.” Fezeka Maami Skunana skryf op Facebook: “Elke keer dat ek hoor daar is protesaksie in Khayelitsha, besorg dit my pyn.” Sy vertel haar ma het ernstige beserings opgedoen toe die bus waarvan sy die bestuurder was, een oggend met ’n petrolbom gegooi is. Skunana sê haar ma is sewe jaar ná die voorval weens ’n hartaanval dood nadat sy ’n operasie ondergaan het om die beserings te behandel wat sy in daardie voorval opgedoen het. Die Stad sê in ’n persverklaring hoewel hy die reg respekteer om vreedsaam te betoog, gaan hy nie intimidasie, geweld en die vernietiging van eiendom duld nie. Betogers wat sê hulle is van plakkerskampe wat onlangs gevorm is toe hulle grond in Khayelitsha onwettig beset het, eis basiese dienslewering, lui die Stad se persverklaring. “Die Stad het nie onbeperkte hulpbronne beskikbaar nie.” ’n Polisiewoordvoerder, sers. Noloyiso Rwexana, bevestig die voorval. “Niemand is tot dusver gearresteer nie. Die situasie is nou stabiel en die paaie is oop.”