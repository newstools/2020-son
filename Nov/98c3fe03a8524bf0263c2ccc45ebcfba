DIE Bulls kan as die Liverpool of Manchester United van rugby beskou word. Dít is hoe Jake White die franchise van Pretoria Saterdag beskryf het nadat sy span die plaaslike Superrugby Unlocked-titel gewen het. Die Bulls het vyf van hul ses wedstryde gewen en met 23 punte boaan die Super­rugby-log geëindig. Die Stormers en Sharks, wat 19 punte elk het, het onderskeidelik tweede en derde op die punteleer geëindig. Dié twee spanne kon weens Covid-19-regulasies nie Saterdag speel nie en het dus elk twee punte gekry. Die Bulls het Saterdag op Loftus Versfeld op onoor­tuigende wyse met 21-5 met die Pumas afgereken. Volgens White gaan die Blou Bulle nou ál hul aandag daarop toespits om ook as die kam­pioen van die Currie Cup gekroon te word. Die Pretorianers se Curriebeker-veldtog skop Saterdag af wanneer hulle die Westelike Provinsie op Nuweland die stryd gaan aansê. ’n Gelukkige White het oor sy span se prestasie gesê: “Ek het vir hierdie franchise gesign op grond daarvan dat hulle ’n slapende reus is. Dit is een van die beste franchises ter wêreld. “Dit is die Liverpool of die Manchester United van rugby. Wanneer jy na die spanne regoor die wêreld kyk, sal die Bulls daar wees. “Aan die einde van die dag, wanneer jy na een van die ses of sewe top-rugbyklubs in die wêreld kyk, is die Bulls beslis een van hulle. “Dit was een van die redes waarom ek hierheen gekom het. Ek wou die unie kry om weer silwerware te wen. “Ek neem niks weg van wat ons in die verlede bereik het nie, maar selfs die ouens wat in daardie glorie­jare gespeel het, sal baie bly wees om te sien dat daar ten minste ’n jong groep spelers is wat iets wen. “Ons is baie, baie bly dat ons die Bulls se fans weer trots kon maak. “Daar is vanjaar ’n geleentheid om twee trofeë te wen. “Almal het aan die begin van die kompetisie geweet daar is aan die einde van die eerste ronde ’n beker op die spel. “Ons is die enigste Suid-Afrikaanse franchise wat weer Superrugby gewen het. Ons wou nie toelaat dat ’n ander span in die land Superrugby wen nie. “Ons begin Maandag (vandag) voorberei vir die tweede ronde.”