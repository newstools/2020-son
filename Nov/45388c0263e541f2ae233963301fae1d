KAALVOET en trots het sy op die verhoog geklim en haar eretoekenning ontvang. Dít is niemand anders nie as die vaginabeskermer van Lavender Hill, Lucinda Evans, van wie hier gepraat word. Die DAK Netwerk het Evans, vroueregte-aktivis en stigter van Philisa Aba­fazi Bethu, saam met die sakevrou Helene Africa, rugbyadministrateur Thelo Wake­field, die oudpolitikus en mediapionier Cobus Dow­ry en (postuum) die teoloog prof. Mary-Anne Plaatjies-Van Huffel vereer. Vier Die DAK Netwerk se stigtersvoorsitter, Danny Titus, wat in September oorlede is, is ook vereer. Die geleentheid is Saterdag in die Kunstekaap-teater in Kaapstad gehou om dié presteerders uit die bruin Afrikaanssprekende gemeenskap te vier. Dis egter nie die eerste toekenning wat Evans ontvang nie. In 2016 het die Franse regering haar met die Ordre national de la Légion d’honneur (Nasionale Orde van die Erelegioen) in die klas Chevalier (kavalier) vereer. Laas jaar het die BBC haar ook as een van die wêreld se invloedrykste vroue aangewys. Evans het aan Son gesê dit beteken vir haar die wêreld dat sy as bruin vrou ’n toekenning van die bruin taalgeleerdes kon ontvang. Sy bars van trots: “Dit was vir my so amazing om kaalvoete aan die voete van dr. Willa Boezak en vele ander te kon sit. “Maar dít het my ook die vraag aan die audience laat stel dat ons, wat die eerste mense en boorlinge was, gerob is van ons land, taal en vagina. “Het ons tyd nie aangebreek dat ons leierskap in hierdie land moet vat nie? “Ek het gevra dat ons die kennis van die geletterdes na die townships moet bring. “Ek het gesê: Hier is ek – werk met my, deur my, sodat ons meer kan raak.” Volgens Danie van Wyk, DAK Netwerk-voorsitter, is die doel van die toekennings om mense te vereer wat op talle vlakke in die same­lewing positiewe verandering teweeg gebring het. Van Wyk sê: “Die DAK Netwerk se naam word aan die Khoi-ikone Doman, Autshomao en Krotoa ontleen. Titus, die DAK Netwerk se stigtersvoorsitter, was voor sy aftrede in Mei hoof van korporatiewe sake by die ATKV en voor dit uitvoerende direkteur van kultuursake. “Hy was ook ’n kommissaris van die Suid-Afrikaanse Menseregtekommissie en SA se verteenwoordiger oor inheemse aangeleenthede by die Verenigde Nasies. Normaliseer “Wakefield is die vorige president van die WP Rugbyvoetbalunie en het ook lank in die raad van die Suid-Afrikaanse Rugbyunie (Saru) gedien. “Hy het in sy loopbaan verskeie poste beklee in die Tygerberg-unie, die destydse Technikon Skiereiland, en ná rugby-eenheid in 1992 by WP en Saru. Dis vir sy ywer om sport in die Wes-Kaap en die land te normaliseer dat hy vereer word.” Van Wyk sê Plaatjies-Van Huffel was ’n vrou van vele eerstes, waaronder die eerste vrouepredikant van die destydse NG Sendingkerk, eerste vrou wat as volle professor aan die fakulteit teologie van die Universiteit Stellenbosch aangestel word en eerste vroulike moderator van die algemene sinode van die Verenigende Gereformeerde Kerk in Suid-Afrika. Dowry is erken vir sy baanbrekerswerk in die Afrikaanse media en tot die ontwikkeling van landelike gebiede as die Wes-Kaapse minister van landbou.