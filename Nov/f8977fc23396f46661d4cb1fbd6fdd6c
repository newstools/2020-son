TWEE van Suid-Afrika se voorste atlete is dié week vir vier jaar uit atletiek geskors. Die Kaapse langasem Ben Matiso en Tebogo Mamathu van Pretoria is vir vier jaar verban nadat hulle positief getoets is vir anaboliese steroïede. Die twee is deur Wêreldatletiek s se integriteitseenheid aan die gebruik van verbode middels skuldig bevind. Mamathu is een van die land se voorste naellopers. Sy is betrap in ’n toets wat buite kompetisietyd in Februarie uitgevoer is. Die 24-jarige is positief getoets vir oksandroloon, wat gebruik word om spierweefsel te laat groei. Mamathu se vinnigste tyd, 11,04 sek., word as die tweede vinnigste in Suid-Afrika in die 100 m beskou. Sy het dit laas jaar afgeblits. Die enigste Suid-Afrikaanse vrouenaelloper wat vinniger as sy gehardloop het, is Carina Horn. Horn het in 2018 10,98 sek. geklok. Mamathu het in 2016 by die Afrika-byeenkoms ’n goue medalje in die 4×100 m-aflos gewen. Sy het ook by 2019 se Afrika-Spele ’n silwermedalje losgehardloop. Laas jaar het sy Suid-Afrika in die 100 m vir vroue op die Wêreldbyeenkoms in Doha, Katar, verteenwoordig. Matiso, wat in 2015 in die Comrades Marathon in die 12de plek geëindig het, is op sy beurt positief getoets vir eksogene oftewel sintetiese steroïede toe hy in Februarie in die Peninsula Marathon in Kaapstad tweede geëindig het. Matiso en Mamathu is onder 20 atlete wêreldwyd wat vir Oktober op die sanksielys van die inte­griteitseenheid verskyn.