DAAR is 'n merkbare styging in aktiewe gevalle van Covid-19 in die Kaapse Wynland-distrik, sê  die Wes-Kaapse departement van gesondheid. Die Kaapse Wynland sluit in die munisipaliteite van Drakenstein, Stellenbosch, Breedevallei, Witzenberg en Langeberg. Volgens die departement was daar ook 'n uitbraak van nuwe gevalle by die Robertson-gevangenis met agt positiewe gevalle en nog by 'n plaaslike slaghuis. Verteenwoordigers van die gesondheidsdepartement beplan om 5 Desember sigbaar te wees in die gebiede. Hulle gaan bewusmaking skep rondom Covid-19-regulasies. Dr. Lizette Phillips, direkteur van die Wes-Kaapse gesondheidsdepartement in die Kaapse Wynland-distrik, het verlede week haar kommer uitgespreek oor mense wat sosiaal verkeer sonder maskers en nie maatreëls nakom nie. "Jy kan jouself maklik in die middel van ’n superverspreider-geleentheid bevind as jy nie verantwoordelik kuier nie," sê Phillips. Sy doen ’n ernstige beroep op inwoners om te alle tye hul maskers te dra en oorvol plekke te vermy. "Plekke waar daar swak lugsirkulasie is en plekke waar dit moeilik is om ’n veilige afstand van ander te hou, moet ook vermy word. "Ons pragtige omgewing is ’n vakansie-bestemming vir mense van regoor die land. Elke besigheid, wynkelder, restaurant en plek van aanbidding moet sorg dat hy sy alledaagse praktyke aanpas om besoekers te beskerm,” sê Phillips. Intussen sê die Wes-Kaapse hoof van gesondheid, dr. Keith Cloete, hy is bekommerd oor die vinnige toename in hospitalisasies in die Kaapse metro. Cloete sê Covid-19-hospitalisasies, wat toegeneem het in die hospitale; Groote Schuur, Tygerberg, Victoria en Mitchells Plain, word fyn dopgehou.