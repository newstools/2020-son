BAFANA Bafana gaan albei hul kwalifiseringswedstryde teen São Tomé en Príncipe vir volgende jaar se Afrikabekertoernooi in Suid-Afrika speel. São Tomé en Príncipe het besluit om tuisveldvoordeel vir een van die twee bene van sy ontmoeting met Suid-Afrika prys te gee. Dié lande kom op 13 November in Durban teen mekaar te staan. Hulle sal dan drie dae later weer teen mekaar speel. Safa, beheerliggaam vir SA sokker, het gister bevestig albei wedstryde sal op plaaslike bodem plaasvind omdat Suid-Afrika reeds bewys het hy’t die kapasiteit om sport ingevolge bio-borrel-regulasies aan te bied. Dit sal albei spanne die kans gee om hul oorsese spelers sou gou moontlik via direkte vlugte terug te kry by hul Europese klubs. Bafana Bafana spog met drie punte ná hul eerste twee kwalifiseringswedstryde, terwyl São Tomé en Príncipe nog nie ’n wen vir kwalifisering kon registreer nie. Molefi Ntseki (afrigter) se span is egter onder druk, want in hul vorige twee friendlies in Oktober het Bafana met 1-1 teen Namibië gelykop gespeel en daarna met 1-2 teen Zambië verloor. Albei dié stryde is ook in SA gespeel.