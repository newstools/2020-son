JACINDA Ardern, Nieu-Seeland se premier, het aangebied om Amerika se aangewese president, Joe Biden, te help om die uitbraak van Covid-19 in Amerika onder beheer te kry. Reuters berig Ardern het tydens haar eerste gesprek met Biden vir hom toegang tot Nieu-Seeland se mees senior gesondheidsamptenare gegee. "Ek het hom en sy span toegang tot Nieu-Seeland se gesondheidsamptenare gegee om hul ervaringe te deel oor dinge wat ons op ons Covid-19-reis geleer het," het Ardern Maandag aan joernaliste gesê. Nieu-Seeland, wat op 'n tyd virusvry was, het tans net 58 aktiewe gevalle van die corona-virus terwyl Amerika die afgelope naweek die 12 miljoen-kerf in positiewe gevalle verbygesteek het. Meer as 255 000 mense in Amerika is reeds aan die virus dood. 'n Onlangse styging in gevalle het meer as 20 state opnuut gedwing om nuwe maatreëls in plek te kry om verdere verspreiding te keer. - Reuters