DIE teenbende-eenheid (AGU) het in ’n operasie omtrént skoongemaak: Vyf vermeende lede van die Terrible Josters is vir verskeie onopgeloste moorde gearresteer. Dié spesiale operasie is die naweek in Hermanus, Mount Pleasant, Ashton, Hawston en Kleinmond uitgevoer. Volgens ’n polisiebron na aan die ondersoek dateer van die moordsake waarvoor niemand nog gearresteer is nie, terug tot 2014. Die bron sê: “Hulle weet nie wat hulle getref het nie. “Dis die eerste keer dat soveel ranke agtermekaar gearresteer is. Aangekla “Die eerste lot is klaar tronk toe en die tweede lot is nou in die hof.” Uwellin Salies is aangekla van vier moorde, een voorval van poging tot moord en klagte wat verband hou met die Prevention of Organised Crimes Act (Poca). Dié misdade is volgens die klagstaat tussen 2014 en vanjaar gepleeg. Die poging tot moord het in 2014 plaasgevind. Die datums van die vier moorde, een elke jaar, strek tot en met verlede jaar. Noel Hendricks is in hegtenis geneem vir ’n moord wat verlede jaar gepleeg is en vir klagte onder die Poca. Son het vroeër berig die AGU het Hendricks na be­wering geterroriseer. Hy het aan Son gesê die eenheid het R45 000 uit sy huis gesteel nadat hulle by sy huis “ingebreek” het. Hendricks het toe ook gesê die teenbende-eenheid wil hom betrek by ou sake. Volgens hom wou hulle hê dat hy die verdagtes moet piemp wat by die sake betrokke was, maar hy het geweier. Hylvon Neetling is in hegtenis geneem in verband met ’n voorval van poging tot moord wat in 2014 voorgekom het en ’n moord wat in 2015 gepleeg is. Neethling is ook onder die Poca aangekla. Cheslyn de Beer is aangekla van ’n moord wat laas jaar gepleeg is. Hy is ook onder die Poca aangekla. Volgens die polisiebron met wie Son gepraat het, is ál die verdagtes manskappe van die leier van die Terrible Josters, Horatio “Voudie” Solomon. Op die oomblik staan 20 uit die vermoedelik sowat 10 000 Terrible Josters-lede in die Kaapse hooggeregshof tereg op aanklagte van moord en oortredings wat met die Poca verband hou. Die laaste van die vyf verdagtes wat oor die naweek aangekeer is, het reeds gister in die hof verskyn. Die res van die gearresteerdes verskyn vandag in die hof.