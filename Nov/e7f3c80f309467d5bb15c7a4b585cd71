SPEURDERS belas met gesinsgeweld, kinderbeskerming en seksuele oortredings (FCS) in die Blue Downs cluster sê die hof verhinder hulle in hul stryd om verkragters uit die gemeenskap te verwyder. Dít volg nadat drie vermeende verkragters, van wie twee na be­wering lid is van die Horrible-bende, verlede week op borgtog vrygelaat is – sonder dat die ondersoekspan hiervan ingelig is. Son verneem die voorval het op 20 Oktober in Tuscany Glen, Eersterivier, gebeur. Die vrou (25) was op pad huis toe van ’n vriendin se huis af toe twee mans ’n light vra. Die vrou het vir hulle gesê sy het nie een nie. Die mans het haar na bewering oorrompel en met haar weggery. Voorts word beweer een van die mans en die bestuurder van die taxi het die vrou verkrag. Sy is met ’n wheel spanner aangerand en van haar geld, skoene en scarf beroof. Van die goed is na bewering in een van die beskuldigdes se besit gevind. Die beamptes van FCS sê hulle werk buite die normale ure om die verdagtes vas te trek. Met dié saak was dit ook nie anders nie en hulle het al die verdagtes binne drie dae ná die voorval in hegtenis geneem. Kapt. FC van Wyk, ’n polisiewoordvoerder, sê twee verdagtes is op 21 Oktober in hegtenis geneem. “ ’n Derde verdagte is op 23 Oktober aangekeer.” Die mans het op 26 Oktober verskyn op aanklagte van ontvoering, verkragting, aanranding met die doel om ernstig te beseer en roof. Kopkrap Byt hul eerste verskyning is hulle egter op borgtog vrygelaat. Van Wyk sê die polisie was gekant teen borgtog. Hy het Son na die departement van justisie verwys. Die speurders van die eenheid sê die vrylating laat hulle kopkrap. “Hoe kan daar ’n borgtogaansoek wees as daar geen verklaring of getuienis van die ondersoekbeampte was nie?” Eric Ntabazalila, woordvoerder van die na­sionale vervolgingsgesag, kon nie aan Son verduidelik hoe die drie sonder die ondersoekbeampte se medewete op borgtog vrygelaat is nie. “Net een van die mans het na bewering die vrou verkrag. Die ander een het haar aangerand.” Ntabazalila het gistermiddag laat bevestig ál drie beskuldigdes is op borgtog vrygelaat.