DIE Cape Cobras-breier, Ashwell Prince, sal die belange van die nasionale krieketspan altyd koester. Al weet Prince hy sal moontlik vir die res van die seisoen moet klaarkom sonder die dienste van twee van sy gifangels, die kolwer Kyle Verreynne en die draaier George Linde, glo hy beide moet permanente lede van die Proteas wees. Albei spelers is tans in die Protea-groep wat vir die reeks teen Engeland voorberei. “Ek glo daar is wel ’n plek in die Proteas se toetsspan vir beide Kyle en Quinton de Kock. “Dit is onregverdig om Kyle net as paaltjiewagter/kolwer te beskou. “As jy byvoorbeeld na sy kolfgemiddelde kyk, wat op meer as 50 in meerdaagse krieket staan, wys dit hy tel onder die topses kolwers in die land wat gemiddelde betref,” sê Prince. Verreynne het in die Cobras se twee wedstryde in die meerdaagse reeks tot dusver uit­stekend gevaar waar hy op nr. 5 kolf. Hy het in vier beurte 247 lopies opgestapel en is tans derde op die ranglys van kolwers in die reeks. In die 2019-’20-seisoen het hy 551 lopies in 11 beurte teen ’n gemiddelde van 55,10 aangeteken. Dit sluit twee honderdtalle in. Prince sê voorts Linde se veelsydigheid gee hom ’n voorsprong om veral in die eendag- en T20-formaat vir die Proteas uit te blink. “Bo en behalwe sy uitstekende boulwerk het George al honderdtalle in die meerdaagse reeks aangeteken terwyl ek hom op nr. 3 vir die Cape Town Blitz ingespan het. “Hy het hom ook as kanon-kolwer in die eendagreeks vir die Cobras bewys,” voer Prince aan. Die Cobras het tot dusver twee wedstryde in die meerdaagse reeks gespeel waarvan die span een teen die Titans verloor het. Die wedstryd teen die Lions het onbeslis geëindig. Die Wes-Kaapse streekspan se volgende wedstryd begin Maandag in Durban teen die Dolphins.