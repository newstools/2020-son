DIT wil voorkom asof Scottsdene nou vir die vieslikste dade wil naam maak. As gangsters mekaar nie elke liewe dag uitmoor nie, word onskuldige kinders doodgeskiet. In die jongste voorval is die gemeenskap erg geskok toe hulle verneem twee broers het glo ’n man wreed aangerand en verkrag. Dié man en die twee broers woon in dieselfde straat. Die drie het na bewering saam gepaartie toe die voorval gebeur. Toe inwoners van dié voorval hoor, was hulle verbitterd dat só iets in hul gemeenskap gebeur het. Selfs die personeel van die Tygerberg-hospitaal was geskok toe die man in hul trauma-eenheid opgeneem is. Son verneem die man is in ’n kritieke toestand. Volgens ’n inwoner is die twee broers groot suiplappe en bitter onbeskof. Hy is die vierde kind wat die afgelope vier maande in dié buurt geskiet is. Eers was dit Gaylin Cupido (6), toe Duran Visagie (11) en laas week was dit Glenn Chanuwor (6). Klein Michael veg tans vir sy lewe in die Rooikruis- kinderhospitaal. Hy het Dinsdagaand ’n noodoperasie ondergaan om die koeël uit sy maag te verwyder. Son het onlangs oor dié gesin berig wat alles in ’n brand verloor het. Terugstaan Elvin Conradie, ’n polisieman en inwoner van Kraaifontein, het in die Kraai­love-WhatsApp-groep sy misnoeë uitgespreek oor die geweld wat die laaste tyd geweldig in die area toegeneem het. Conradie sê: “Ja, ek is ’n polisiebeampte en ja, ek is by die Anti-Gang Unit, maar met respect gesê ek is ’n skiem-kind! Ek sal nie terugstaan vir wat nou aangaan in die community nie. “Ek sê dit al vir jare en ek sal bly by my motto. “Jy sien, as dit nie jou raak as dit kom by misdaad nie, sal jy nie worry nie. Maar as dit jou raak, verwag jy hulp. So, dis tyd dat jy maar besluit – wil jy deel wees van die verandering vir ’n beter gemeenskap of wil jy deel wees van die val van Scottsdene? “Ouers, kom laat ons nie op ons kinders se sonde sit nie. Ek weet almal is lief vir hul kinders, maar laat ons dink aan die naaste ook.” Nog ’n polisieman en gemeenskapsleier in Kraaifontein sê dit is tyd dat die gemeenskap saamstaan om die euwel hok te slaan. Hy sê: “As ’n leier is ek baie hartseer. “Ons mense word hostage gehou in hul huise deur bendes. Dis kinders wat voor hulle grootgeraak het. “As jy nie bereid is om saam te staan wanneer daar peace marches is nie, dan kan jy nie wil complain oor goed wat gebeur in die gemeenskap nie. “Dis tyd dat die gemeenskap saamstaan en as een beweeg. Leiers moet ophou met hul kampies.” ’n Woordvoerder vir die polisie, kol. Andrè Traut, sê in verband met die saak van aanranding en verkragting dat die slagoffer nog in die hospitaal is en hulle moet nog ’n verklaring afneem. Hy sê niemand is in dié stadium gearresteer nie. Traut voeg by dat die polisie intussen ’n ondersoek begin het om die verdagte (s) vas te trek vir die poging tot moord-saak waarin die driejarige seuntjie gewond is. Hy sê die seuntjie is Dinsdag omstreeks 10:45 deur ’n dwaal­koeël getref toe hy in bendes se kruisvuur beland het. Traut sê: “Die kind is in die hospitaal opgeneem waar hy tans behandel word. Enige iemand wat meer duidelikheid kan gee oor waar die verdagtes hulle bevind, kan Crime Stop by 08600 10111 skakel.”