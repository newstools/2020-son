DIE Kaapse sanger, liedjieskrywer en akteur Elton Jansen se nuwe single “Wil Djy” ruk sommer lekker. Jansen het dié Afrikaanse praise song saam met David­ J en die gewilde gospelsanger Neville D gedoen. Die kunstenaar verduidelik hoe die single ontstaan het: “Hierdie is ’n song wat ek amper 18 jaar gelede geskryf het. “Ek wou myself op ’n manier uitdruk sodat mense waar ek vandaan kom, met die song kan identifiseer. “Ons hier op die Kaapse Vlakte praat Kaaps en ons voel glad nie minderwaardig daaroor nie. “Ons het ’n spesiale manier om woorde uit te spreek en ‘djy’ is een van daai woorde. “Aanbidding is ’n leefstyl en ek glo God stel net belang in egte aanbidding. “Jy hoef nie iemand anders te copy om God te beïndruk nie.” Volgens Jansen is die nuwe­ single ’n song van celebration. “Ek het ’n song geskryf wat hulde bring aan God en my ma. Ek het al baie stories gehoor van mense wat grootgeword het in ’n huis waar daar net ’n enkelouer is en God het hulle deurgedra om die man of vrou te wees wat hulle vandag is. Getuienisse soos dié inspireer my altyd om aan te hou om musiek­ te skep.” “Wil Djy” is nou op digitale platforms soos Spotify, Google Play asook iTunes beskikbaar.