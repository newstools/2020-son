“DAAR is tans ’n oorlog in Atlantis aan die gang en dit sal seker nodig wees om die army te ontplooi om rus in die area te bring.” Só sê ’n gemeenskapsleier, Manfred van Rooyen, nadat nog ’n man gisteroggend in Atlantis afgemaai is. Van Rooyen sê Denver “Milky” Kroutz is die vyfde man wat sedert die begin van November in Atlantis vermoor is. Volgens Van Rooyen is drastiese ingryping nodig om dié situasie omgedraai te probeer kry. Gehaas “Dalk moet speurders van die eenheid teen bendes alle moordsake oorneem,” meen Van Rooyen. Volgens ’n polisiewoordvoerder, sers. Noloyiso Rwexana, is die 40-jarige Kroutz in sy huis doodgeskiet. Rwexana sê dit het gevolg nadat twee onbekende mans by die slagoffer se huis ingegaan het. Kroutz is na die Wesfleur-hospitaal gehaas, waar hy aan sy wonde beswyk het, voeg sy by. “Polisiespeurders soek steeds na die verdagtes,” sê sy verder. Van Rooyen sê een van die ander mans wat sedert die begin van November in Atlantis vermoor is, is Damian Coetzee (22) wat op 1 November in Saxonsea afgemaai is. Dan is daar ook die tiener Jordan Moore (16), wat op 6 November in Robinvale deur pit bulls doodgebyt is. Rezaq Kader (26) is op 14 November ook in Saxonsea doodgeskiet. Laastens is daar Keyaamoedien Gordon (20) wat op 15 November in Sherwood Park doodgeskiet is.