SKUD jou vere reg vir die gemaskerde kuier van die jaar, waar smullekker potjiekos net so lekker prut soos die Namakwalandse stories. Op 5 Desember gaan die bekende woordkunstenaar Danneline Ramsden, wat oorspronklik van Komaggas in die Noord-Kaap is, haar gebruiklike Desember-vertoning hou. Sy wou aanvanklik nie die kuier hou nie, maar aanhangers vra kort-kort: “Wanneer dan?” Sy vertel: “Eintlik het dit al tradisie geword dat ek in die eerste week van Desember my jongste show op die planke bring. “Maar met al die Covid-19-regulasies het dit nie sin gemaak om ’n teater met duur klank en beligting­ te bespreek­ nie. Toe omskep ek dit sommer in ’n huiskuier.” Haar fans is diep dankbaar, want nou kan hulle by ’n geheime venue in die Paarl ’n uur lank “xhoulag” (die locals se woord vir uit jou maag lag) vir Ramsden se Namakwalandse stories. En dít terwyl die potjiekosvure brand en die son sak, want ingesluit by die kaartjieprys van R190 is óf ’n bord afval- óf groentepotjiekos en ’n glas wyn. Ramsden sê: “Ek was die eerste deel van die lockdown by die huis in Komaggas. Jy kan maar weet: Ek het ’n rits nuwe stories opgetel. Maar moenie dat Mamma- en Pappa-goed hoor nie, want baie van dié stukke kom uit hul mond! “Die stories is so eg Namakwalands soos plaasbotter en roosterkoek. “Mense kan ook uitsien na van my bekende stories waarvan hulle eenvoudig nie genoeg kry nie.” Gaan na danneline.co.za en klik op “Navrae” om plek te bespreek. Jy kan ook ’n e-pos stuur na danneline@ danneline.co.za. Die vertoning vind 16:30 op 5 Desember by ’n geheime venue in Noorder-Paarl plaas. Die presiese adres word slegs met kaartjie­houers gedeel.