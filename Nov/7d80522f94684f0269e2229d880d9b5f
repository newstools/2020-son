TWEE verdagtes is gearresteer vir die onwettige besit van perlemoen. Kol. Andrè Traut, ’n polisiewoordvoerder, sê die arrestasie is te danke aan die vinnige optrede van lede van die Kraaifontein-polisie. Die cops was besig met ’n misdaadvoorkomingsoperasie in Bloekombos toe hulle hoor van ’n vragmotor in Nep­tunestraat, Paardeneiland, wat deur verdagtes gehijack is. Die vrag in die lorrie het bokse gevriesde perlemoen bevat wat bedoel was vir die uitvoermark. Die cops het die trok met die hulp van ’n tracking-besigheid in Lesibanestraat in Bloekombos opgespoor. “Toe lede by die betrokke adres opdaag, het hulle gesien hoe mense bokse uit die trok laai,” verduidelik Traut. Huiseienaars “Toe hulle die polisie gewaar, het hulle op die vlug geslaan.” Die polisie het ’n volle 200 van 437 bokse perlemoen reeds binne-in die huis gevind. Die huiseienaars, ’n 36-jarige man en sy 24-jarige vrou, is onmiddellik gearresteer op ’n klag van die besit van gesteelde eiendom. Die trok en die perlemoen se waarde word op meer as R1 miljoen beraam. Die verdagtes loop eersdaags hof.