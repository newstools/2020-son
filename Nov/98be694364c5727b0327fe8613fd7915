DIE kleinseun van ’n bejaarde vrou van Manenberg is vir haar moord gearresteer. Ruwayda Omar (75), wat Sondagmiddag in haar huis vermoor is, se 15-jarige kleinseun is kort ná die moord gearresteer. Hy het Maandag in die Athlone-landdroshof op ’n aanklag van moord verskyn. Dié laerskoolleerder is tot sy volgende hofverskyning na ’n plek van veiligheid in Oudtshoorn gestuur. Omar is na bewering met een van haar eie kombuismesse gesteek. Haar liggaam is in haar slaapkamer gevind. Bondel Haar seun, wat in ’n wendyhuis in die jaart woon, het op sy ma se bebloede lyk afgekom. Hy het gaan kyk of sy ma in die huis is en kry toe haar lyk onder ’n bondel klere op die bed in haar slaapkamer. Dié moord is een van vele oor die laaste paar weke in Manenberg, waar daar tans ’n bloedige bende-oorlog tussen die Hard Livings-bende en die Americans woed. Die inwoners het die afgelope week elke aand ’n optog teen die eindelose bendeskietery gehou. Daar is ook samesprekings tussen die bendes gehou om die bloedige skietery stop te sit.