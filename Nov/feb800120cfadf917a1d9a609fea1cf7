OUERS, beheerraad en gemeenskapslede het Maandagoggend 'n vreedsame protesoptog voor Weber-gedenkskool in Jamestown in Stellenbosch gehou. Ongelukkigheid heers oor 'n aanstelling deur die Wes-Kaapse onderwysdepartement. Volgens Ivan Taurijo, voorsitter van die beheerliggaam, het die WKOD 'n kandidaat aangestel wat derde op die voorkeurlys vir skoolhoof verskyn. “Die skoolbeheerliggaam en ouergemeenskap voel dat die waarnemende hoof die beste opsie is om oor te vat, en hy is oor die hoof gesien.” Hy voeg by dat dit aan die begin duidelik aan hulle gemaak is dat die beheerliggaam die voorkeur orde van kandidate en finale besluit sal hê. Taurijo noem hulle was verheig dat daar uiteindelik iemand anders is wat die leisels by die skool sal oorneem en dinge regruk. "Dinge was nie altyd so goed nie, maar sedert die waarnemende hoof oorgeneem het is dinge baie beter." Taurijo sê hulle het die departement in kennis gestel oor hul ongelukkigheid maar het nog geen terugvoering ontvang nie. Die skoolgemeenskap dreig nou om elke dag voor die skool se hek te betoog totdat hul voorkeur kandidaat aangestel word. Intussen sê Bronagh Hammond, woordvoerder vir die onderwysdepartement, neem die hoof van die WKOD op aanbeveling van 'n skoolbeheerliggaam in ag om 'n finale besluit te neem om 'n opvoeder in die pos aan te stel. “Die beheerraad moet minstens drie kandidate in voorkeur volgorde aanbeveel en die departementshoof kan een van die drie kandidate aanstel." Hammond voeg by die hoof van die departement het die reg om te bepaal watter van die drie kandidate geskik is vir die pos. Volgens die departement was die besluit van die WKOD om die skoolhoof aan te stel, op verskillende redes gegrond. Hammond voeg by: "Daar is prosesse wat gevolg kan word as hulle ontevrede is met die besluit."