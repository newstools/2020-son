EDDIE Jones sê sy Engeland-rugbyspan het in Saterdag se Autumn Nations Cup-sege oor Georgië ’n groot punt bewys. Daai punt is dat die Rose se pak voorspelers nie geboelie kan word nie en fisiek hul man kan staan. Net jammer vir ou Eddie dat hulle dit nie in laas jaar se Wêreldbekereindstryd in Japan teen die mag­tige Springbokke kon bewys nie. Die Engelse het die Lilos in nat toestande met 40-0 geklop en Jones het ná dié wedstryd liries geraak oor die agttal se vertoning. “Goeie, harde wedstryd. Georgië wou natuurlik op ’n sekere manier speel terwyl ons ’n punt wou bewys dat hulle ons nie in die skrums kan oorheers nie,” het Jones uitgewei. “Ons wil altyd die stryd voorlangs wen, maar ons wou dit veral teen Georgië doen. Ons wou die punt maak dat niemand ons gaan oordonder nie. “As jy in dié soort toestande die geleentheid kry om aan die bal vas te hou, sal dit tot drieë lei. Ons is gewoond in alle toestande speel en ons is aanpasbaar.” Die Rose se kaptein, Owen Farrell, het Jones se woorde beaam en ook die voorspelers se lof besing. “Georgië is ’n span wat hom roem op sterk vaste fasette, maar ons ook. Om te kon doen wat ons in die eerste 10 minute gedoen het, was briljant. Veral gegewe die getal skrums en die geleenthede wat ons kon skep. “Daar was baie goeie dinge, maar ons sal graag meer klinies wil wees,” het Farrell gesê. Engeland se volgende Nations Cup-wedstryd is teen Ierland. Jones verwag dat daar in dié stryd nie so baie geskrum sal word en rolmaalbewegings van stapel gestuur sal word nie.