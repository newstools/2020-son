“HY WAS die nederige krulkop met ’n built-in smile.” Dís hoe Jerry Watt van The Rockets die musieklegende Molly Baron altyd sal onthou. Die geliefde musikant, wie se doopnaam John Arthur Baron is, het Donderdagaand in die ouderdom van 68 jaar in die Victoria-hospitaal afgesterf. Jerry vertel Molly het die Safta-bekroonde groep The Rockets in 1967 gejoin toe hy maar nog net ’n tiener was. “Kyk, Molly was ’n solid drummer. Hy het altyd ’n smile op sy gesig gehad. Hy was toegewyd, hardwerkend en baie talentvol. “Ons (The Rockets) was soos broers. Ons was vas­beslote om saam te staan en ’n household naam te word. Ons het musiek begin maak in die apartheidsjare en ons het vir niks teruggestaan nie. Molly is deel van daai legacy.” Molly, wat in Bellville-Suid opgegroei het, het The Rockets in 1999 gelos, sy kitaar nader gehark en ’n solo-loopbaan gevolg. Hy het toe sy eerste single hit “Ama Kokkerotte” saam met Enrico White en Norman Petersen gemaak. Die drie het later bekendgestaan as Die Kokkerotte. Jerry onthou die laaste keer toe hy die verhoog in 2017 met Molly gedeel het. “Ons het hom genooi om deel te wees van The Rockets se 50ste bestaansjaarvieringe in GrandWest. Dit is ook vir hierdie konsert dat ons ’n Safta-toekenning gekry het. Dit was ’n baie spesiale oomblik.” Hy onthou hoe sy musiekvriend nooit oor die jare verander het nie. “Molly het nog altyd dieselfde gelyk. Dieselfde positiewe geaardheid met dieselfde smile en dieselfde krullerige afro.” Die gewilde Kaapse musikant Alistair Izobell is ook in rou oor die musieklegende se dood. Alistair het ’n roerende boodskap op Facebook geskryf. “My liewe vriend Molly Baron het afgesterf. Dankie vir jou bydrae tot Suid-Afrikaanse musiek. “Jou kennis, gaafheid en liefde is al op ’n jong ouderdom met my gedeel. Jou gees en liefde vir die lewe was aansteeklik. “Vlieg hoog met die engele en rus sag.”