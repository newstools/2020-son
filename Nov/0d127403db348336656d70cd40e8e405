DIE Wes-Kaapse minister van gemeenskapsveiligheid, Albert Fritz, is positief getoets vir Covid-19. Fritz het die nuus vroeër vandag op Twitter gebreek. Hy sê hy het hom dadelik afgesonder toe hy uitvind. “My personeel is ook in kwarantyn. Ek het ook al vantevore as ’n voorsorgmaatreël selfkwarantyn toegepas, so ek weet dis ’n manier om die aansteeklikheid te help beperk.” Fritz sê al sy vergaderings sal so ver moontlik virtueel plaasvind. “As dit nie anders kan nie, sal ek net voortgaan om tuis aan te sterk.” Hy het die geleentheid gebruik om Wes-Kapenaars teen die virus te waarsku. “Ons sien ’n toename in Covid-19-gevalle. Ons moet nou soos nooit vantevore nie gereeld hande was, maskers dra en ’n veilige afstand handhaaf.” Volgens die statistieke van die Wes-Kaapse departement van gesondheid het die getal mense met Covid-19 in die Kaapse metropool in die afgelope week met 73% gestyg. Die getal aktiewe Covid-19-gevalle in die metropool is 2598. Die getal gevalle in die Overberg het met 67% gestyg. Altesaam 147 mense hier is tans positief. Die Tuinroete, met ’n styging van 117%, is nou die episentrum van die provinsie. Die distrik het 2382 positiewe gevalle.Die getal Covid-19-gevalle in die Kaapse Wynland-distrik het met 80% opgegaan. Die aktiewe gevalle hier  staan op 294.Die syfers is op 26 November bygewerk.