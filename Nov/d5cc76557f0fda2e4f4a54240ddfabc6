'N GROEP lede van die Khoi/Xam-stamme woon tans bedags op 'n terrein by Tafelberg, maar dit kan van korte duur wees. 'n Lid van die Cochoqua Khoisan-stam dring aan dat die lede alle reg het om daar te wees. Miles Jacobs, van die Cochoqua Khoisan-stam, sê die realiteit is dat die Khoisan as die oorspronklike mense van Suid-Afrika - deur selfs die Verenigde Nasies - erken word. “Dit is waar die Khoi-stam, die Goringhaiqua, was. Ons sê dus dat die grond aan die khoi-mense behoort en selfs die VN sê dat Tafelberg nou weer aan die khoi-mense behoort. "Ons is bloot net weer by die huis." Hy voeg by hulle vat net die berg terug vir die inheemse inwoners en om die khoi-koninkryk te herstel. Jacobs verduidelik hulle sal nie mense keer om na Tafelberg te gaan nie. "Daar moet wel ruimte gemaak word vir geestelike seremonies, inisiasies en die kroning van hoofmanne van die Khoisan-stam. "Die lede wie nou daar is, is van die Cochoqua, Goringhaiqua en die Gorachouqua-stamme. Intussen sê SANParke dat hulle op Sondag 25 Oktober deur lede van die publiek in kennis gestel is van 'n groep van sowat ses mense wie strukture in 'n deel van Cecilia Forrest, naby Nuweland, wou oprig. Lauren Clayton, 'n woordvoerder vir SANParke, bevestig dat daar steeds mense is wie die spesifieke gebied beset. Sy verduidelik: "Dit is 'n baie netelige kwessie. Die mense voer 'n veldtog teen die regering om hulle in die omgewing te laat woon." 'n Saak van grondbesetting is intussen ook by die Wynberg-polisiestasie geopen. Clayton voeg by: "Ons is in hierdie stadium nie bewus van enige amptelike eise nie. "Tans laat ons toe dat hulle bedags daar mag wees, maar nie die aand nie. Hulle word ook nie toegelaat om vuur te maak of enige strukture op te rig nie." Volgens Clayton is hulle ook gereeld in gesprek met die groep. Jacobs voeg by: "Al wat ons sê is dat dié ons gebied is. Ons eiendom."