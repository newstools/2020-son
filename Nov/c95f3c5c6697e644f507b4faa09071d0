ROBERTSON. – Sonlanders sal nog dié outjie in die rolstoel onthou. Jacquin Louw (18) het destyds die koerant gehaal toe hy ’n rolstoel van die voormalige Springbok-breier Peter­ de Villiers gekry het. Jacquin was daai tyd net agt jaar oud. Maar die afgelope week het Jacquin ook by die Hoërskool Langeberg met sy matriekeindeksamen begin. ’n Skaam Jacquin het aan Son gesê dis nou reeds 10 jaar gelede toe hy saam met die Snorman gepose het. “Ek is destyds deur oom Peter verras toe hy vir my ’n rolstoel kom gee het,” vertel hy. Jacquin sê hy was maar van altyd af ’n lojale ondersteuner van die Springbokke. En die Snorman is natuurlik steeds een van sy gunsteling-mense. Hy sê: “Ek is vandag baie trots op myself dat ek soos baie ander matrieks ook my eksamens kan aflê,” sê Jacquin met ’n groot smile. Mondelings Hy het gister in ’n spesiale lokaal geskryf waar hy ’n toesighouer gehad het. Jacquin is gestremd gebore. Hy kan nie sy hande gebruik om self sy vraestel te skryf nie. Sy toesighouer vra die vrae en Jacquin moet dan die antwoorde mondelings gee. “Ek het my antwoorde sommer baie goed verskaf en ek sal definitief die Engels-vraestel deurkom,” het Jacquin met selfvertroue gesê. Sy klasmaats is baie trots op hom. “Ons kom vanaf gr. R saam met Jacquin aan,” het sy vriende gesê. Corne Ruiters (17) sê Jacquin is ’n ware rolmodel vir so baie van die leerders. “Hy gooi nooit tou op nie en druk deur. Jacquin weet presies wat hy uit die lewe wil hê,” het Ruiters trots gesê. Jacquin sê ná matriek gaan hy ’n IT boffin word. “Ek gaan my drome laat waar word,” sê hy vasberade aan Son. Altesaam 265 matrieks het gister hul eerste Engels-vraestel by die skool kom aflê. Son verneem dat daar heelwat dropouts was en hulle sal nie in aanmerking kom om eksamen te kom skryf nie.