'N BOER is Vrydag in die oggendure op sy plaas in Henneman in die Vrystaat in sy huis aangeval en doodgeskiet. Pieter Hills (56) se seun Eddie (26) is in die rug gesteek en is tans in die hospitaal. Brig. Motantsi Makhele, 'n polisiewoordvoerder, sê die huishulp het om 05:00 op die gru-toneel aangekom nadat die oorledene se vrou haar bekommerd gebel het omdat sy nie haar man en seun in die hande kon kry nie. "Die bewering is dat die boer in die huis aangeval en in die kop geskiet is terwyl die seun met sy aankoms oorrompel en in die rug gesteek is," sê Makhele. Makhele sê tot drie handwapens is gedurende die rooftog gesteel. "Dit is nog onbekend hoeveel verdagtes betrokke is en of hulle van vervoer gebruik gemaak het om van die toneel te vlug," sê Makhele.