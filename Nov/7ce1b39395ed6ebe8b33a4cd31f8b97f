DIE 16 dae van aktivisme teen geslagsgeweld het Woensdag met die moord van 'n 42-jarige vrou en haar vyf kinders begin. Die vooval het by hul huis in Dabekweni naby Mqanduli in die Oos-Kaap gebeur. Liziwe Ntshinga, provinsiale polisiekommissaris, sê die polisie is deur die bure ontbied nadat hulle vermoed het dat iets by die oorledene se huis gebeur het. Sy sê die polisie het met hul aankoms die vrou en haar kinders, tussen ses maande en 10 jaar oud, se lyke in 'n plas bloed gevind. Ntshinga sê: “Dit is ondenkbaar dat hierdie aaklige misdaad op die openingsdag van 16 dae van aktivisme plaasgevind het.” Tembinkosi Kinana, 'n polisiewoordvoerder, sê die oorledenes is almal met ’n byl doodgekap. Die byl is op die misdaadtoneel gevind. Kinana  sê: “Die oorledene se man het intussen spoorloos verdwyn. Ons vra die gemeenskap se hulp om die man op te spoor om met die ondersoek te help.” Die moorde kom nadat adjunkpres. David Mabuza Woensdag tydens 'n byeenkoms in Pretoria gesê het vroue ervaar 'n dubbele pandemie omdat hulle onveilig is weens die corona-virus en gewelddadige lewensmaats. – SABC