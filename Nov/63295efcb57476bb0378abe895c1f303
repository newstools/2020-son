IS JY dalk die een wat Neels se hart kan wen? Die akteur Neels van Jaarsveld is op soek na ware liefde en kykNET (DStv-kanaal 144) gaan hom in die realiteitsprogram Op My Eish help om sy regte pasmaat te vind. Neels het ’n groot liefde vir teater, branderplankry en gholf, maar daar is een liefde waarna hy nog smag. Die akteur is veral bekend vir sy TV-rolle in Fynskrif, Die Spreeus, Dwaalster, Madiba, Hotel, Binnelanders, Waterfront, Fluiters, Bloedbroers en Vloeksteen. Op die silwerdoek was hy al te sien in flieks soos Knysna, Jagveld, Ander Mens, Table Manners, Griekwastad, Poppie Nongena en ’n Man Soos My Pa. Hy het ook honderde verhoogproduksies agter sy naam, insluitende Koningin Lear, Melk & Vleis, Die Garage, Op My Eish, Land van Skedels, Lot en Babbel. In die realiteitsreeks Op My Eish gaan Neels egter nie ’n rol speel nie – hy is ’n doodgewone man wat graag liefde wil vind en sy lewe met iemand wil deel. “Ek geniet my werk as akteur, maar ek mis ’n spesiale persoon langs my sy – iemand wat die vreugdes en hartseer van die lewe met my kan deel. “Iemand met wie ek die normale dinge in die lewe kan geniet, wat my kan laat lag en saam met wie ek onthou-oomblikke kan beleef,” sê Neels. Kykers kan uitsien na Op My Eish in April 2021, terwyl Neels oor 13 weke na sy ideale pasmaat gaan soek. “Ek is op ’n plek in my lewe waar ek ernstig is oor liefde vind,” sê Neels. So, meisies wat 21 jaar of ouer is – as jy moeg is om alleen te wees, nie meer kans sien vir afsprake met paddas wat nooit in prinse verander nie en gereed is vir ’n opwindende lewe saam met die hubare Neels, nóú is jou kans! Inskrywings vir Op My Eish is oop van 25 November 2020 en sluit op 25 Desember 2020. Kry inskrywings op kyk­net.dstv.com.