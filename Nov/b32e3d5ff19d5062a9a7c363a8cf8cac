CAMILLA de Waal Rossouw (32) is Vrydag in die Kaapse hooggeregshof tot 10 jaar tronkstraf gevonnis. Sy het tereggestaan op 11 klagte van ontvoering van kinders om as seksslawe misbruik te word. Sy is ook aangekla van mensehandel en die bedryf van ’n bordeel. Sy het só glo meer as R3 miljoen gemaak. Die Valke se Zinzi Hani sê dié saak is ’n mylpaal in die bekamping van mensehandel. Gewerf Rossouw is op 28 Oktober skuldig bevind. Sy het op ál die klagte skuldig gepleit. Haar tronkstraf is in sy geheel vir vyf jaar opgeskort. Sy is die 10de beskuldigde in dié saak wat gevonnis is. Die sindikaat het bordele in Milnerton, Big Bay, Table View en Bellville bedryf. Hulle het jong vroue gewerf en minderjariges vir sekswerk gegroom. Hulle is aangerand en gedwing om winkeldiefstal, huisbraak en afpersing te pleeg. Die beskuldigdes is in Februarie 2017 gearresteer.