AUSTRALIË se Superrugby-seisoen sal in Februarie begin en die afskop van beroepsrugby in dié land terugbring na sy tradisionele herfsvenster. Dié binnelandse kompetisie bestaande uit vyf spanne het vanjaar die onderbreking in rugby gevul toe die tradi­sionele Superrugby-seisoen in Maart weens die Covid-19-pandemie gestaak is. Aangesien Covid-19 in Australië feitlik uitgeskakel is, sal Superrugby AU se tweede aanbieding ’n gewone tuis-en-weg-seisoen wees, eerder as om spanne te beperk tot bioveilige borrels in die oostelike deelstate, soos vanjaar die geval was. Die seisoen begin met ’n double-header op Vrydag 19 Februarie, wanneer die Reds die Waratahs op Lang Park in Brisbane pak. Die Western Force pak die verdedigende kampioene, die Brumbies, in Perth. Volgens die skedule wat Woensdag deur Rugby Australia (RA) uitgereik is, speel ál die spanne twee keer teen mekaar oor 10 rondes voordat die uitspeelrondes van twee weke op 1 Mei begin. RA het die skedule bevestig twee dae nadat hy ’n uitsaaikontrak vir drie jaar met Nine Network aangekondig het. Dis AU$100 miljoen (sowat R1,14 miljard) werd. Super Rugby was voorheen net agter ’n betaalmuur van die betaaltelevisie-aanbieder Foxtel beskikbaar. Foxtel het sy twee dekades lange verhouding met RA aan die einde van die jaar beëindig. Nieu-Seeland het Dinsdag sy skedule vir die tweede seisoen van die uiters gewilde binnelandse Superrugby Aotearoa­ ook bevestig.