ANGELO Davids moet vandag die energie verskaf om die Stormers hul Superrugby Unlocked-veldtog weer op koers te help kry. Die 21-jarige Blitsbok gaan sy debuut vandag in Kimberley vir die Kaapse franchise teen Griekwas maak. Die insluiting van die oudleerder van die Hoërskool Stellenberg in Bellville in die beginspan is een van vyf veranderinge aan die span wat laas week op Loftus Versfeld in Pretoria met 6-39 deur die Bulls verneder is. Die wedstryd is ná 63 minute weens ’n donderstorm afgelas. Davids vervang Leolin Zas op linkervleuel, terwyl Paul de Wet in die plek van Herschel Jantjies agter die oond gaan diens doen. Die Springbok-skrumskakel is weens ’n sterfte in sy familie nie beskikbaar nie. Davids gaan sy debuut teen Ederies Arendse, regtervleuel van Griekwas, maak. Arendse draf vandag in sy 100ste game vir die Poubloues uit. Die 32-jarige boorling van Lentegeur in Mitchells Plain is ’n voormalige WP-speler. Edwill van der Merwe, regtervleuel van die Stormers, kom te staan teen die ervare Bok-vleuel Bjorn Basson van Griekwas. John Dobson, die Stormers se coach, het ook besluit om Neethling Fouché in die plek van Frans Malherbe op vaskopstut in te span. Die World Cup-wenner gaan van die bank aangewend word. Die hemelbesem-slot David Meihuizen is in die plek van Salmaan Moerat in die enjinkamer ingesluit, terwyl Marcel Theunissen vir Jaco Coetzee aan die kant van die skrum vervang. Dié het harsingskudding. Moerat is op die bank ingesluit. Benewens Davids het die Stormers die opsie om op die nommer te druk van die ervare Blitsbok Ruhan Nel. Hy maak sy terugkeer van ’n besering van die bank. Dobson het Donderdag in ’n aanlyn konferensie oor Davids en Theunissen se insluiting gesê: “Ek wou hulle beloon vir hul ver­tonings in die WP-o. 21-span. “Hy (Davids) gaan beslis baie energie bring. Hy het nie net die X-faktor nie, sy werketiek is ongelooflik. Hy het ’n paar briljante hat tricks in die o. 21-kompetisie gescore terwyl Marcel die kaptein was.” Steven Kitshoff gaan die Kapenaars in sy 100ste Superrugby-game aanvoer. Die Springbok-loskopstut het oor sy mylpaal gesê: “Ek het my debuut as 19-jarige in Hamilton teen die Chiefs gemaak. “Ek sou nooit kon dink dat ek in my 100ste game in Kimberley teen Griekwas sou uitdraf nie. “Dit is ’n geweldige eer om so baie games vir ’n span soos die Stormers te kan speel. “Hopelik kan ek deur my voorbeeld lei sodat ons met ’n oorwinning kan terugkom.” DIE SPANNE IS: STORMERS – Warrick Gelant, Edwill van der Merwe, Dan du Plessis, Rikus Pretorius, Angelo Davids, Damian Willemse, Paul de Wet, Juarno Augustus, Ernst van Rhyn, Marcel Theunissen, JD Schickerling, David Meihuizen, Neethling Fouché, Bongi Mbona­mbi, Steven Kitshoff (k). BANK: Scarra Ntubeni, Kwenzo Blose, Frans Malherbe, Sazi Sandi, Salmaan Moerat, Chris van Zyl, Ben-Jason Dixon, Godlen Masimla, Tim Swiel, Michal Hazner, Ruhan Nel. GRIEKWAS – James Verity-Amm, Ederies Arendse, Eduan Keyter, Johnathan Francke, Bjorn Basson, Tinus de Beer, Zak Burger (k), Carl Els, Stefan Willemse, Gideon van der Merwe, Adré Smith, Mzwanele Zito, Ewald van der Westhuizen, Hendrik Luus, Mox Mxoli. BANK: Monde Hadebe, Andrew Beerwinkel, Madot Mabokela, Johan Momsen, Ewan Coetzee, Theo Maree, George Whitehead, Harlon Klaasen, Bandisa Ndlovu, Cameron Lindsay, Dan Kasende.