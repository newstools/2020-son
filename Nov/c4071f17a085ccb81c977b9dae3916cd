DIE ouers van ’n agt maande oue babaseuntjie staan tereg op ’n klag van moord nadat die kind laas week in die Rooikruis-kinderhospitaal breindood verklaar is. Die Bishop Lavis-polisie het die ma (31) en pa (32) Vrydag in hegtenis geneem. Die ouers het gister op ’n klag van moord in die Bishop Lavis-landdroshof verskyn. TygerBurger berig die kind is op Donderdag 12 November na die Rooikruis-kinderhospitaal vervoer vir mediese behandeling. AO Joseph Swartbooi, woordvoerder vir die Bishop Lavis-polisie, sê: “Op Vrydag 13 November is die polisie deur die hospitaal in kennis gestel die baba is op life support en is reeds breindood verklaar. Life support moes opgeskort word.” Swartbooi het aan TygerBurger gesê die kind se ouers is op dieselfde dag in hegtenis geneem. “Die twee word van moord aangekla. Die motief vir hierdie treurige optrede is ongelukkig onbekend,” sê hy. “Die stasiebevelvoerder van die Bishop Lavis-polisie, brig. Christopher Jones, het die optrede van die ouers veroordeel en die gemeenskap aangemoedig om die victim empowerment room te nader as hulle in nood is.” Raadslid Angus McKenzie het die optrede ook veroordeel en sê in sy laaste vier jaar as raadslid vir Bonteheuwel het hy met ’n paar afskuwelike en walg­like misdade te doen gekry. “Een van die misdade was die R5-verkragtingsaak van ’n jong, vyfjarige meisie wat deur ’n 58-jarige man vir R5 verkrag is. “Ek het die saak tot by elke hof gevolg en die gemeenskap betrek en ons het die verseker die persoon wat die misdaad gepleeg het, het life behind bars gekry,” sê hy. McKenzie sê die tweede afskuwelike misdaad was dié van die agt maande oue baba. Hy sê emosioneel: “Dit het my gebreek dat ’n weerlose kind in ’n siek samelewing sulke pyn en trauma moes verduur,” sê hy. Verpletter McKenzie het die huis besoek waar die baba en sy ouers in Bonteheuwel gewoon het. “Deur met mense in die omgewing te praat, is dit duidelik dat daar geglo word dat dit ’n voortdurende geval van kindermishandeling was. “ ’n Kind van agt maande is só mishandel dat die kind nie meer by ons is nie. Die baba is nie deur ’n vreemdeling mishandel nie. “Ek is tot in my kern geskok. Ek is hartseer, verpletter en disgusted,” sê McKenzie. Die raadslid voeg by dat sulke liederlike dade nie dit is waarvoor die gemeenskap bekend wil staan nie. “Ek gaan die gemeenskap rally om te verseker dat hierdie ouers nooit die waardigheid sal kry of dit geniet om weer die lig te sien nie. “Om dít aan ’n kind van agt maande te doen ... “Dit is net die Here wat in sulke tye kan help.” Kapt. FC van Wyk, ’n polisiewoordvoerder, sê die saak is tot 22 Januarie 2020 uitgestel vir ’n formele aansoek om borgtog. Die twee verdagtes bly intussen in aanhouding. “Die staat staan borgtog teen,” voeg Van Wyk by.