JAKE White (breier) se Bulls se Superrugby Unlocked-oorwinning met 30-25 oor die Lions Saterdagaand op Ellispark in Johannesburg het gewys sy span is kwesbaar. Al het die span van Pretoria die kragmeting gewen, kon die uitslag maklik in die Lions se guns geëindig het. Ivan van Rooyen (afrigter) se Lions het die eerste helfte oorheers en was in die rustyd met 15-10 voor. Elton Jantjies (kaptein) en sy manne het die Bulls by tye onder geweldige druk geplaas, maar kon nie vir 80 minute daarmee volhard nie. Van Rooyen het agterna oor sy span se vertoning gesê: “So erg as wat dit is om te verloor en soveel as wat dit seermaak, is ons trots op die spelers se karakter. Die oorwinning was so naby. “Ten spyte van alles is daar baie positiewe aspekte vir ons. Daar was een of twee oomblikke toe ons besluit­neming nie ideaal was nie. “Die positiewe ding is dat ons dit kan regmaak. As ons vir 80 minute kan speel, sal die uitslae na ons kant toe kom. “Op die oomblik is daar 10 tot 15 minute waarin ons momentum en selfvertroue verloor. Dit kom ons duur te staan. Gegroei “Die Bulls se voorspelers het ’n goeie reputasie en het vandag weer gewys waarom hulle so hoog aangeskryf word. Ons is ’n relatief jong pak, maar die ouens word elke week beter. “Vanaand het hulle weer gewys dat hulle gegroei het as die wedstryd in sy geheel beskou word. Ons skrums en dryfmale het goed gewerk. “Ons moet dit net vir 80 minute kan toepas.” White het die wedstryd as baie “moeilik” beskryf en is net baie gelukkig dat hulle ’n positiewe uitslag kon kry. Die Bulls het in die skrums gesukkel, maar White is tevrede met hoe sy span die Lions se bedreiging by die afbreekpunte in toom gehou het. “Hulle het losvoorspelers gekies wat die spel bederf en vertraag het. Ek het gedink soms was hulle ’n bietjie gelukkig dat hulle nie gestraf is vir oortreding van die reëls nie. “Ons was nie akkuraat genoeg in die vaste fasette nie. Dit was vir ons moeilik om aan die gang te kom,” voeg White by. Die Lions pak die Pumas volgende week, terwyl die Bulls ’n loslootjie het.