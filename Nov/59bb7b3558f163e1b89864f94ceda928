TANNIE Ans Botha, afrigter van Wayde van Niekerk, was Dinsdagaand woedend dat haar atleet moontlik ’n ernstige besering kon opgedoen het. Die 79-jarige afrigter het ná Van Niekerk se 400 m-wedloop in Potchefstroom luidkeels gekla oor die metaalknip van die Olimpiese kampioen se wegspringblok wat losgekom het. Die linkerblok het ’n paar meter agteruit gespring, wat veroorsaak het dat hy gegly het. Die wêreldrekordhouer (43,03) in die 400 m moes dus met ’n geweldige terugvegpoging vorendag kom. Hy het egter sy staal gewys om steeds die wedloop in 45,92 sekondes te wen. Tannie Ans het gister aan Son gesê: “Ja, ek was smoorkwaad en het die amptenare laat weet hoe ek oor die saak voel. Ek kon dit nie glo nie. “Hoe is dit moontlik dat hulle vir Wayde toerusting kon gee wat stukkend is? Iets so belangriks soos wegspringblokke moet gereeld getoets word. “Jy kan jouself indink as Wayde hom beseer het. Hy het so hard gewerk om van sy vorige besering te herstel. “Hy is tans goed op dreef en dit sou ’n geweldige terugslag gewees het as hy ’n ernstige besering op so ’n manier opgedoen het.” Peet van Zyl, Van Niekerk se agent, het gister aan Son gesê Van Niekerk het agterna die stukkende wegspringblok geteken sodat die organiseerders van die byeenkoms dit as memorabilia kan hou. 400m 45.89 - A great opportunity and positive step in the right direction. #QuietStorm #Fifteen27 #Pray1st #Forty3 pic.twitter.com/aY7n5yoVog Odessa Swarts, Van Niekerk se ma, wat in haar dae ook ’n puik naelloper was, sê sy is bly haar seun het nie ’n besering opgedoen nie. “Sulke dinge gebeur soms. Ek is net bly hy het niks oorgekom nie.” Van Niekerk het ná die wedloop in Potch getwiet: “Ek is nie tevrede met my vertoning nie, maar ek is gelukkig baie nader aan waar ek graag wil wees.”