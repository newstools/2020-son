WORCESTER. – Boodskappe en brandende kersies in die voorportaal van die skool spreek boekdele oor hoe gebroke leerders voel oor hul klasmaatjie wat wreed uit die lewe geruk is. Jovante Adler (10) is die hoeveelste onskuldige moordslagoffer in die land. Jovante was ’n gr. 3-leerder van die Primêre Skool Esselenpark. Hy is Sondag eers telkemale met ’n skroewedraaier gesteek en toe vermoedelik met ’n hamer morsdood geslaan. Sy mammie, Melvinia (30), het dieselfde wonde opgedoen, het ’n polisiewoordvoerder, sers. Noloyiso Rwexana, aan Son bevestig. Melvinia se boy­friend, Moegamat Fortuin (40), is vir die moorde in hegtenis geneem. Die motief vir die tragiese gebeure word ondersoek, maar Melvinia se pleegmammie hou vol dit was uit pure jaloesie. Son het vroeër berig Fortuin is onlangs uit die tjoekie vrygelaat oor sy gedrag in die mang goed was. Hy het tyd uitgedien nadat hy ’n paar jaar gelede twee van sy eks-girlfriends gelem het. Baie inwoners­ in Roodewal­ het gal gebraak nadat hulle gehoor het op watter wrede manier die slagoffers om die lewe gebring is. Hulle het gesê: “Hy het geen menswees in hom nie. Hy is ’n monster wat nie in die samelewing hoort nie. Hy moet skoert.” Jovante was volgens sy pleegouma, Joanie van Wyk, ’n stil outjie. “Hy gaan definitief gemis word.” Die skool het op sy Facebook-blad hulde gebring aan die leerder. Die boodskap lui: “Jovante, may your soul rest in peace. We love you dearly.” Geweier Fortuin sal eerskomende Dinsdag in die plaaslike landdroshof om borgtog aansoek doen. Kirsten Benjamin, ’n gemeenskapswerker, het hofgangers gevra om swart te dra en met plakkate voor die hof se ingang te betoog dat die borgtogaansoek summier geweier word.