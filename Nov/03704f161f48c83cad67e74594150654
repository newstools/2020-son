MARVIN van Wyk, oftewel Cream, is beslis Afrikaanse hip-hop se goue seun. Hy het onlangs “Doen Jou Ding”, sy langverwagte single en musiekvideo saam met Early B en Justin Vega, by Playalot in Kuilsrivier gelaunch. WolfKraft Productions se filmdepartement onder leiding van Maghdie Fife het die musiekvideo geskiet. Die aand was ’n reuse-sukses en het oor meer as net rap gegaan. Ongelukkig kon Early B nie opdaag nie. Gelukkig kon die producer Vega en die WolfKraft-span saam met ’n groep uitgesoekte gaste glans aan die geleentheid verleen. Cream se vrou, ma en ouma, Select Music se Adolf Vorster en Melissa de Vries (Mel Jou Pel en Arendsvlei) was daar. Cream is ’n groot voorstander van Afrikaanse rap. “Afrikaanse rymklets word nog nie deur die massas aanvaar soos ons dit wil hê nie, maar dit is altyd opreg,” sê hy. “Ons rymklets altyd oor hoe ons voel en dinge in ons kultuur, soos ons everyday struggles en die manier hoe ons partytjie hou.” Die tema van die song en die gees waarin dit gedoen is, dui daarop Afrikaanse rymklets wil nie meer in die skadu van Amerikaanse rap wees nie. Die poging om die gewone “ek-gesentreerde” lirieke vir eers te los sodat ons land se temas en stories onder die soeklig kan kom, is ’n reusestap in die regte rigting. Hier is ’n fyn balans tussen “feel-good” musiek en “con­cious” musiek. Wat hierdie single spesiaal maak, is dat die Oos-Kaapse en die Wes-Kaapse wonderseuns van rymklets uiteindelik op ’n song saam gehoor kan word en dat die resultate vanself spreek. Damwal Beide Early B en Cream glo dinge kan vir die breë Afrikaanse rymkletskultuur in ekonomiese voordele ontwikkel. Cream sê: “Ek dink die damwal moet briek vir Afrikaanse hip-hop-musiek. Dis biesag om te briek, en die mense wat ál die werk ingesit het vir Afrikaanse hip-hop, is biesag om na die voorkant toe te kom.” Daar is baie maniere om hierdie saak te ondersteun. Gaan koop die single en gaan kyk die video. Deel dit wyd. Celebrate die bietjie sukses van die projek en miskien, net miskien, is dit die hamers wat die damwal kan laat briek! 