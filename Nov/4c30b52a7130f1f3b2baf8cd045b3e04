DIE Wes-Kaapse regering het R1,4 miljard opsy gesit vir werkskepping, veiligheid en gesondheid. David Maynier, provinsiale minister van finansies, het gisteroggend sy medium­termyn-begroting by die wet­gewer ingedien. Maynier sê in verband met werkskepping is daar beplan om R155,9 miljoen daarvoor opsy te sit. Volgens hom is dié geld daarop gemik om kleinsakeondernemings te support sowel as om infrastruktuur te ontwikkel en op te knap. Daar is ook R12 miljoen begroot vir klein besighede wat swaar tye beleef, voeg Maynier by. “En ons het R8,5 miljoen begroot vir die wynbedryf, wat hard deur die Covid-19-pandemie getref is. “Ons het dit gedoen, want as mense werk, het hulle hul menswaardigheid – hulle het hoop. “Ons het ’n addisionele R36,5 miljoen vir sekuriteit toegewys om ons kinders veilig te hou deur die omheining van skole in die Wes-Kaap te versnel. “Ons het ’n addisionele R20 miljoen opsy gesit om jong mense aan te stel as veiligheidsambassadeurs om misdaadvoorkomingsprogramme in die gemeenskappe te dryf.” Dít is bo en behalwe die geld wat reeds soos per die departementele begroting beskikbaar gestel is, voeg Maynier by. Hy waarsku egter daar lê nog donker dae voor omdat die ekonomie tans swak is. Maynier sê: “Ons is in diep ekonomiese probleme. En die donkerte is besig om ons te oorweldig – vinniger as wat ons dink. “Met ekonomiese groei wat stilstaan, belastingtekortkomings en Suid-Afrika se staatskuld maak dit dinge baie moeilik. “Om staat­skuld in die volgende vyf jaar te stabiliseer het die nasionale regering die begroting in die middeltermyn met R62,9 miljard vir die 2021-’22-boekjaar gesny, met R92,9 miljard in die 2022-’23-boekjaar en met R150,9 miljard in die 2023-’24-boekjaar.” Volgens Maynier is dié budget cuts “drasties”. Hy verduidelik selfs met soortgelyke ingrypings die laaste tyd is die nasionale skuld steeds besig om toe te neem. “Daarom is dit so moeilik om te verstaan hoekom die nasionale regering ingestem het tot ’n bailout van R10,5 miljard vir die Suid-Afrikaanse Lugdiens,” voeg hy by. Hy hou egter vol die doel agter sy begroting is om die Wes-Kaap te laat terugbons ongeag die nasionale situasie. Daarom gaan die provin­siale regering meer gefokus bly op werkskepping, sowel as gesondheid en veiligheid.