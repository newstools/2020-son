DIE Sharks het Vrydagaand die Pumas met 45-10 op Kingspark in Durban kafgedraf. Die tuisspan het die eerste helfte heeltemal oorheers. Sean Everrit (afrigter) se span het altesaam vyf drieë aangeteken en met die rustyd reeds met 31-3 voorgeloop. Die Pumas het hul hulself in die voet geskiet deur te veel ongedwonge foute te maak. Jimmy Stonehouse (afrigter) se manne het hulself sodoende onder groot druk geplaas. Die Sharks-kaptein, Jeremy Ward, het met voortreflike spel vorendag gekom. Hy het die Pumas se foute uitgebuit en twee keer agter die besoekers se doellyn gaan kuier. Die Pumas se enigste punte in die eerste helfte het in die 28ste minuut gekom van ’n strafdoel van Ginter Smuts. Die Pumas het egter nie tou opgegooi nie. In die tweede helfte het dit gelyk asof die manne van Nelspruit uiteindelik hul voete gevind toe die vaskopflank Phumzile Maqondwana oorgebars het vir ’n drie. Smuts het die ekstras bygevoeg om die telling 31-10 te maak. Dit was egter net ’n troosdrie aangesien die Sharks het egter onmiddellik van die afskop teruggeslaan met ’n asemrowende drie van S’bu Nkosi. Die kragtige Springbok-vleuel het eers in die 48ste minuut sy verskyning op die speelveld gemaak. Hy was nie aanvanklik in die Sharks se beginspan ingesluit nie omdat hy op die uitslag van ’n Covid-toets moes wag. Die spoedvraat het onmiddellik sy klas gewys toe hy die Sharks se losskakel, Curwin Bosch, se hoë afskop op skouspelagtige wyse uit die lug gepluk het om sy span se sesde drie te druk. Nkosi was gou weer in die aksie toe hy in die 70ste minuut die spel goed gelees het en met ’n onderskepdrie nog ’n vyfpunter aangeteken het. Bosch was in die kol met vyf doelskoppe. Nkosi het net twee keer in die game aan die bal geraak en twee drieë aangeteken. Hy was welverdiend as die speler van die wedstryd aangewys. “Ek het maar net die coach se instruksies gevolg. Al wat ek moes doen is om die energie te bring, maar al die krediet moet aan my spanmaats gaan, het hy agterna gesê. Francois Kleinhans, die kaptein van die Pumas, het sy span se nederlaag toegeskryf aan ’n gebrek aan ervaring. “Ja, ons was span was baie ontwrig omdat altesaam 11 nuwe spelers moes ingekom het. Dit was egter ’n geleentheid vir die jong spelers. Ons sal voortaan net harder moet werk,” het Kleynhans gesê. SHARKS - drieë: Jeremy Ward (2), Sanele Nohama, Kerron van Vuuren, Dylan Richardson, Sb’u Nkosi (2); doelskoppe: Curwin Bosch (5). PUMAS - drie: Phumzile Maqondwana; doelskop: Ginter Smuts; strafdoel: Smuts