’N HARDNEKKIGE honderdtal deur Theunis de Bruyn en ’n uiters waardevolle onoorwonne 41 deur die stertkantkolwer Junior Dala het gister die weg gebaan vir die Titans om ’n sege met twee paaltjies op dag 4 oor die Cape Cobras te behaal. Die besoekers is ’n uit­dagende teiken van 316 vir ’n oorwinning gestel en het die laaste dag goed op 195/3 begin, maar die verlies van vroeë paaltjies het die balans in die guns van die gasheer laat kantel. Die Protea-kolwer De Bruyn het sy span hoop gegee met sy 14de eersterangse honderdtal. Hy het ’n uitstekende 127 (204 balle, 13x4 en 1x6) aangeteken. Hy het egter sy paaltjie verloor met net 29 nodig, wat ’n naelbyt-einde tot gevolg gehad het. Dala se 41* was egter genoeg om die Titans oor die wenstreep te kry. Dié uitslag was egter ’n verrassing gegewe dat die Titans in hul eerste beurt op Nuweland net 150 lopies behaal het – ondanks ’n honderdtal deur Dean Elgar. Drie vinnige paaltjies vroeg op dag 4 het die Cobras ’n kans gegee. Sibonelo Makhanya (4), Grant Thomson (4) en Diego Ro­sier (1) het almal geval vir die toevoeging van slegs 38. George Linde (4/123) het twee van dié paaltjies geëis en met nege paaltjies in totaal geëindig. In daardie stadium het dit die Titans op 233 vir 6 gelos, maar ’n vennootskap van 54 tussen De Bruyn en Dala het die hoop laat opvlam, voordat David Schierhout (1/33) De Bruyn uitgehaal het. Dala het egter vasgeskop en ondanks die laat verlies van Lizaad Williams (8) deur die groentjie Ziyaad Abrahams (3/50) het die Titans oor die lyn gekom aan die einde van ’n verlengde oggendsessie. Die Knights (430/3 en 93/8) het die Warriors (158 en 186) in Bloemfontein met 179 lopies geklop. Jacques Snyman se tellings van 109 en 33 en wedstrydontleding van 4/53 was goud werd vir die tuisspan.