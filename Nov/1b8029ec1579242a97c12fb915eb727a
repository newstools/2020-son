'N ONLANGSE uitspraak van die CCMA suggereer jy mag dagga rook voor jy vir werk aanmeld, solank dit nie jou vermoë belemmer om jou dagtake te verrig nie. Die CCMA het bevind dat 'n fabriekswerker, wat gefire was omdat hy onder die invloed van dagga vir werk aangemeld het, heraangestel moet word. Ofentse Rakang, 'n pakker by Rankeng/Signature Cosmetics and Fragrance, is in Junie verlede jaar afgedank omdat hy in Mei daardie jaar hoog was toe hy vir werk aangemeld het. GroundUp berig Rakang het erken hy het omstreeks 05:00, voor hy om 07:00 vir werk sou aanmeld, 'n zol by die huis gerook. Hy is beveel om 'n dwelmtoets te ondergaan en het positief getoets.  Rakang het beweer die afdanking was onregverdig en dat hy in staat was om sy werk te doen. Farhaad Ebrahim, 'n toesighouer, het getuig dat Rakang laat by die werk aangekom het. Ebrahim het verder getuig Rakang se oë was rooi en waterig en alhoewel hy aanvanklik gedink het Rakang het 'n verkoue, het hy gesê dat hy nie siek was nie. Ebrahim het toe die gevolgtrekking gemaak dat Rakang onder die invloed van dwelms was, wat volgens die maatskappybeleid verbode is. Rakang, wat homself in die saak verteenwoordig het, het ontken dat hy onder die invloed was. Hy noem onder meer dat die toets nie verklaar het hy was onder die invloed nie, maar dat dit bloot aangedui het dat hy positief vir dagga getoets het. Volgens die kommissaris, Nomsa Mbileni. was Rakang se oë rooi en waterig, maar daar was geen bewyse dat hy nie sy pligte sou kon uitvoer nie. Sy voeg by: "Na my mening is dit 'n aanvaarding dat, hoewel hy erken het dat hy dagga gerook en daarvoor positief getoets het, het dit nie sy vermoë geaffekteer om sy werk te doen nie." Die kommissaris sê ook hoewel Rakang dalk onverantwoordelik was, sy afdanking te kras. Opdrag is gegee dat hy heraangestel moet word, met backpay, en 'n finale geskrewe waarskuwing wat geldig is vir 12 maande.