ROBERTSON. – Dis nogal ’n uitdagende job om honger bobbejane van ’n plaas weg te hou. Vra maar vir Moses Nqaui (49), ’n buitelander wat sedertien 2010 sorg dat nie een bobbejaan op sy larny se plaas toegang sal kry nie. Nqaui wil maar bitter min oor sy verlede uitwei, maar hy sê hy het ’n job wat baie uitdagend is. Hy bly al jare onder ’n boom en doen sy job met ’n passie. Aftrekplek “Ek het destyds geswerf en toe op dié pragtige landskap afgekom,” sê hy. Nqaui vertel hy het in gietende reën sonder enige kos op ’n aftrekplek vir karre en lorries tussen Robertson en Worcester vir ’n slaapplekkie gesoek. Vandag, 10 jaar later, bevind hy hom steeds onder dieselfde boom. Toe die betrokke plaasboer ná maande sien Nqaui is steeds onder die boom, het hy hom toe die bobbejaan-job aangebied. Nqaui sê sy larny het dit moeilik gehad onder die bobbejane, wat snags die landerye kom stroop. “Hulle het die lospitperskes, die druiwe, noem maar op, kom opvreet. “My larny kon dit nie meer uithou met die verliese wat hy gely het nie,” sê Nqaui bekommerd. Hy is toe as nagwag aangestel. Hy verdien elke week ’n loon wat hom nou nog elke dag aan die lewe hou. Nqaui was elke dag sy wasgoed en hang dit sommer op die draad wat die pad en die plaas skei. “Mense soos jy, meneer die koerantman, stop elke dag hier en wonder hoekom ek so van die wêreld­ afgesonder is,” vertel hy. Nqaui sê hy oorleef elke dag en hy het nog nie een oomblik honger gaan slaap nie. “Ek moet net sorg dat die bobbejane nie oor die drade spring nie, en dit is nogal ’n tawwe job,” sê Nqaui. Beroof Volgens hom het hy en die bobbejane oor die klompie jare mooi oor die weg gekom en hulle verstaan mekaar teen dié tyd. “Ek onthou nog een nag toe ek aan die slaap val, wou mense my kom beroof het. “Van die ouer bobbejane het tot my redding gekom, en die skelms moes toe vlug of my bobbejane sou hulle witbene maak,” vertel Nqaui terwyl hy lekker lag. Motoriste wat Nqaui op die Worcester-Robertson-pad onder sy boom opmerk, kan gerus by hom stilhou. En indien hulle nog van daai oorskietkossies het, kan hulle dit gerus by hom kom afgee.