ROBERTSON. – Volpunte! Dit was die reaksie van sekere matriekleerders van Hoërskool Langeberg wat Vrydag hul Afrikaans-vraestel 1 geskryf het. Die leerders sê ongeag die omstandighede weens die Covid-19-pandemie waaronder hulle moet leer en eksamen skryf, bly hulle steeds positief. “Ons het nooit gedink die pandemie sou ons in onse era kom tref nie,” het van die leerders gesê. Rose Jacoria Arendse (18) sê sy hersien met ou vraestelle. “Die vraestel wat ek vandag geskryf het, het moei­liker vrae gehad as van die ou vraestelle wat ek deurgegaan het, maar ek glo steeds ek sal ’n A-gemiddeld kry,” hou Arendse vol. Nicole Campher (17) was vir die vraestel mooi opgedollie met rose in haar hare. “Ek het gevoel om met die rose in my hare te kom skryf, want dit laat my baie goed en positief voel. “Ek glo ek helder sommer ook almal se dag in die eksamenlokaal op,” verduidelik Campher. Skouer Sy is daarvan oortuig sy gaan definitief volpunte in die Afrikaans-vraestel kry. Haar vriendinne Kelly-Ann Contable (18) en Chanté Jumat (19) voel presies dieselfde. Die matrieks sê daar lê sommer nog baie harde werk voor en hulle sit skouer aan die wiel om goeie uitslae te behaal. Hul volgende vraestel is wiskundige geletterdheid, wat hulle Donderdag 14:00 gaan skryf.