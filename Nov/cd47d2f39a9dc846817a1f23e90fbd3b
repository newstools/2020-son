DIE Cheetahs is honger en baie fisiek en gaan volstoom in die Kaap opdaag. Dít is hoe Steven Kitshoff, kaptein van die Stormers, gister die verwagte aanslag van die span van Bloemfontein in môre se Superrugby-Unlocked-kragmeting op Nuweland beskryf het. Die Springbok-loskopstut glo sy span gaan môre baie gemotiveerd wees om hul laaste Superrugby-verskyning in die skadu van Tafelberg met ’n oorwinning af te sluit. Kitshoff gaan saam met sy jare lange spanmaats Scarra Ntubeni en Frans Malherbe in die voorry sak. Hy het in ’n aanlyn onderhoud gesê: “Ja, vir die groot manne is dit baie gemakliker om op seevlak te speel. Scarra en Frans was oor die jare groot staatmakers vir die Stormers. “Ons is baie excited om ons laaste game saam vir die Stormers op Nuweland te kan speel. “Al is dit ons laaste game op Nuweland in ’n Stormers-trui, is die groter prentjie om op 23 Januarie, ná die eindstryd van die Currie Cup op Nuweland, die beker omhoog te hou. “Dit is die langtermyndoelwit wat ons in gedagte het. “In daardie opsig kan ons ons veldtog op Nuweland suksesvol afsluit.” Kitshoff sê sy span se plan bly dieselfde. “Ons gaan groot klem lê op ons taktiese skoppe en verdediging sodat ons die Cheetahs onder druk kan plaas. “Ná hul tawwe game laas week teen die Sharks verwag ons hulle gaan full throttle kom. “Ons wil die jonger ouens wat baie energie bring betrokke kry in die game en lekker aantreklike rugby speel. “Die plan is om ’n bonuspunt-sege te kry. Afhangend van wat met die ander spanne gebeur, het ons dan steeds ’n buitekans om die Superrugby Unlocked-kompetisie te wen.” John Dobson, die Stormers-breier, glo die manne van Bloemfontein gaan sonder ’n paar van hul game drivers wees, soos die beseerde Ruan­ Pienaar, Walt Steenkamp, Jasper Wiese en dalk Frans Steyn. “Hulle is besig om hul span te herbou, maar wat ons weet, is dat hulle oor die jare altyd tot die bitter einde veg. “Hulle veg nie net vir die kompetisie nie, hulle veg vir iets groters as dit. “Hulle is nie net ’n talentvolle span nie, hulle is desperaat. Dit maak hulle besonders gevaarlik. Ons is onder geen illusies dat dit ’n maklike game gaan wees nie,” het hy gewaarsku. STORMERS –  Warrick Gelant, Ruhan Nel, Dan du Plessis, Rikus Pretorius, Angelo Davids, Damian Willemse, Herschel Jantjies, Juarno Augustus, Ernst van Rhyn, Marcel Theunissen, JD Schickerling, Salmaan Moerat, Frans Malherbe, Scarra Ntubeni, Steven Kitshoff (k). BANK: Bongi Mbonambi, Kwenzo Blose, Sazi Sandi, Neethling Fouché, Chris van Zyl, David Meihuizen, Ben-Jason Dixon, Godlen Masimla, Kade Wolhuter, Michal Hazner, Leolin Zas. CHEETAHS –  Clayton Blommetjies, Malcolm Jaer, William Small-Smith, Frans Steyn/Chris Smit, Rosko Specman, Tian Schoeman, Tian Meyer, Jeandré Rudolph, Junior Pokomela (k), Andisa Ntsila, Carl Wegner, Ian Groenewald, Luan de Bruin, Reinach Venter, Charles Marais. BANK: Boan Venter, Marnus van der Merwe, Khutha Mchunu, JP du Preez, Aidon Davis, Ruben de Haas, Reinhardt Fortuin, Chris Smit/Howard Mnisi.