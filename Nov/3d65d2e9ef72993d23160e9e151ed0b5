DIE welbekende Kaapse DJ LuWayne Wonder (Bouwers) doen ’n beroep op die publiek om hom te help geld in­samel om sy familie huis toe te bring. Die pa van drie dogters en sy vrou, Crystal Bouwers, is saam met hul kinders in Dubai, waar hulle die afge­lope vyf jaar woon. Crystal het op 5 Oktober bloeding op die brein ontwikkel en moes ’n breinoperasie ondergaan. LuWayne vra nou vir hulp om hulle huis toe te bring sodat Crystal met haar recovery kan begin. In ’n emosionele video wat LuWayne in die sosiale media gedeel het, verduidelik hy hul situasie. Sy geliefde vrou is in ’n koma. Vordering Hy vra ook in die video om hulp van die publiek om R500 000 in te samel om hulle huis toe te bring. Hy het gister op sy Facebook-blad geskryf op 5 November is dit al een maand sedert Crystal ’n beroerte gehad het. “Ek mis jou, Crys! Ek het jou nog nooit so baie gemis in die 10 jaar dat ons saam is nie. Ek kan nie wag vir die dag dat ons in Kaapstad land nie,” skryf LuWayne. “Sedert jou operasie toon jy so baie strength en vordering. Ek is so trots op jou, Crystal! Soveel mense het jou en jou storie leer ken en ek is redelik seker hulle is net so trots. Reg, ouens?” Hy het ook ál hul familie, vriende, dokters, verpleegsters en geliefdes regoor die wêreld en almal wat sy post lees, bedank vir hul ondersteuning en gesê dit beteken soveel vir hulle. “Ek het soveel wonderlike stories van slagoffers van beroerte ontvang en dit gee my hoop. Die donasies van julle ... sjoe! Woorde faal my. Ek is so dankbaar vir jul vrygewigheid. “Ons is halfpad. Ek sou dit nie sonder jul hulp kon doen nie,” skryf LuWayne verder. Luidens ’n mediaverklaring wat Natasha Petersen namens die DJ uitgereik het, is die stres en hoë koste om Crystal van ’n hospitaal in Dubai na een in die Kaap te verplaas, ’n swarigheid wat nie alleen gedra kan word nie. Sy sê LuWayne is tans in kontak met mediese personeel in Kaapstad om die nodige planne te maak om haar veilig huis toe te vervoer en vir sorg en behandeling daarna te reël. Petersen sê daar is twee belangrike inisiatiewe waar mense hulle kan ondersteun. Die “Bring the Bouwers Back” live stream-geleentheid is die eerste inisiatief waar lede van die DJ-gemeenskap aanlyn bymekaar kom om tunes te speel en hul ondersteuning aan LuWayne en sy gesin te betoon. Vir hierdie Quicket event het mense die opsie om ’n kaartjie te koop of om ’n donasie te maak. Dit vind 14:00 op Sondag 22 November plaas en kaartjies kos R50 elk. Die tweede inisiatief is ’n BackaBuddy-veldtog wat op 2 November begin is.