DIE matrikulante van Hoërskool Bernadino Heights is slaggereed vir hul eindeksamen. Met onnies wat hul na­weke en vakansies opgeoffer het en die skool wat selfs tutors aangestel het, kan hulle nie ’n fout maak nie. Die skoolhoof, Deon Wertheim, het aan Son gesê selfs die Wes-Kaapse onderwysdepartement (WKOD) verdien ’n pluimpie vir sy ondersteuning aan die matrieks. Wertheim sê: “Ons kinders is deeglik voorbereid. “Ons onderwysers het hul vakansies gekanselleer om daardie laaste kontak met die leerders te hê. “Hulle het hul Saterdae en Sondae afgestaan om vir die leerders klasse te gee. Op ’n Sondag sou hulle ná kerk kom skool gee. “Ons het selfs tutors betaal om die leerders te help wat sukkel. “Dit was ’n rowwe en tawwe jaar vir ons leerders, maar hulle het die deursettingsvermoë. “Ons weet die ouers is bekommerd, maar ons het alles in ons vermoë gedoen.” Wertheim sê hoewel die skool oor die jare ’n slaag­syfer van meer as 90% gehad het, weet hulle nie wat om vanjaar te verwag nie. Hy verduidelik: “Ons weet nie wat die mental state van die kinders is nie. “Ons is net dankbaar ons het alles vir hulle gedoen.” Byron Januarie, ’n leerder, sê die Engels addi­sionele taal-vraestel was soos wat hy verwag het. Hy sê hoewel hy geleer het, was daar ’n klomp uitdagende vrae. Estelle Stevens van Bloekombos sê sy was goed voorbereid op hierdie vraestel. “Die vraestel was baie verstaanbaar. Ek het besonders goed geskryf. “Ek is reeds besig om my voor te berei vir die res van die eksamen.” Stevens vertel verder die bendegeweld in Scottsdene en Wallacedene is so erg, sy vrees vir haar lewe. Volgens haar moet sy elke dag deur hierdie gevaar skool toe stap. Marshé Andrews sê gister se vraestel het haar ’n positiewe uitkyk op die hele eksamen gegee. “Ná vandag se vraestel is ek positief oor die eksamen wat nog voorlê. Studeer “Vandag se vraestel was presies dieselfde soos die ander vraestelle wat die skool aan ons gegee het om uit te werk. “Die vrae is net anders gestel.” Ethan Petersen sê hy is so erg oor sy boeke dat hy elke dag tot in die nag studeer. Hy sê hoewel hy goed voorbereid is, weet hy nie wat om te verwag nie.