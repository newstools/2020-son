INDIË se afrigter, Ravi Shastri, het erken dat sy span nie die ervaring van pienkbal-krieket in Australië het nie. Hy is egter oortuig dat sy “fantastiese vyf” snelboulers die toeriste na ’n tweede agtereenvolgende toetsreeks-oorwinning Doer Onder kan lei. Australië het sedert 2015 sewe dag-nag-toetse – die meeste deur enige land – gespeel en ál sewe gewen. ’n Reeks toetse tussen die twee beste spanne in die Wêreldtoets-kampioenskapstoernooi sal op 17 Desember­ met ’n pienkbal-toets in Adelaide begin. “Ons begin met pienkbal-krieket waar ons nie ervaring het nie,” het Shastri aan die tydskrif Sportstar gesê. “Ons het nog net een pienkbal-toets gespeel, maar daar is ’n kwalitatiewe verskil tussen hulle (Bangladesj) en Australië. Hulle verskil hemelsbreed. Ons boys het nie veel pienkbal-krieket in plaas­like krieket gespeel nie. Tog wil ek net hê hulle moet hul spel gaan geniet.” Die Indiërs se ervare kaptein, Virat Kohli, sal ná die Adelaide-toets, ná die geboorte van sy eersteling, terugkeer huis toe. Al sal dit in die laaste drie toetse glans van Indië se kolflys wegneem, is Shastri vol vertroue dat Indië se snelaanval van vyf lede, wat Jasprit Bumrah en Mohammed Shami insluit, sy span se lopies kan verdedig. “Ons het ’n fantastiese vyf ... Jy sit lopies op die bord en kyk hoe hierdie vinnige boulers die opposisie jag. “Hulle kan Australië in sy eie agterplaas klop.”