RASSEWOEDE. Dis wat gisteroggend in Brackenfell oorgekook het toe ’n groep swart EFF-lede en honderde wit locals gebots het. Die EFF wou buite Hoërskool Brackenfell betoog oor ’n geselligheid wat onlangs gehou is. Ouers het die betrokke event gereël nadat die skool besluit het hy gaan nie vanjaar ’n matriekafskeidbal hou nie. Die EFF-lede, wat in vier karre en ’n bakkie opgetrek het, het skaars ’n voet voor Hoërskool Brackenfell gesit toe woedende Brackenfell-inwoners die rooi barette op die hoek van Paradysweg en Frans Conradie­rylaan voorkeer. Die locals het die groep gewaarsku om die area voor hul skool te verlaat. Die gewelddadige konfrontasie het begin nadat ’n man die rooi baret van die EFF-lid Luvuyo Ntakana van sy kop gepluk het. Toe Ntakana dit wou terughê, het iemand geskree: “Moer hom, man!” Ntakana is verskeie kere met die vuis geslaan en sy linkerarm het seergekry. Van die inwoners het laat hoor hulle soek nie “terroriste” in hul area nie. Een EFF-lid is in die hospitaal opgeneem nadat hy met ’n baksteen teen sy kop getref is. ’n Inwoner wat te midde van die chaos vier skote in die lug afgevuur het, is vir poging tot moord gearresteer. Son het met sommige van die inwoners gepraat. Charlotte Matthius sê: “Ons storm nie by die EFF-leier, Julius Malema, se huis in as hy ’n private bymekaarkoms het nie. Nou wat soek hulle hier?” ’n Polisiewoordvoerder, sers. Noloyiso Rwexana, bevestig ’n 39-jarige man is gearresteer. Die polisie ondersoek ’n saak van openbare geweld. Debbie Schäfer, Wes-Kaapse minister van onderwys, veroordeel die gebeure. “Ek veroordeel die optrede van die EFF-lede en die bekommerde ouers wat verkies het om geweld te gebruik om hul besorgdheid aan te spreek. “Ek veroordeel die optrede ten sterkste,” laat Schäfer hoor. “Geweld sal nie die leerders baat nie.” Lees Dinsdag in Son die volledige berig.