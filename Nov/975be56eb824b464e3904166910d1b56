SOWAT 100 ouers en kinders van Manenberg se gemeenskap het Vrydagmiddag deur die strate betoog oor hulle gatvol is van die bendegeweld in die area. Die groep het by Manenberg Avenue en The Downs Road se sirkel bymekaargekom, waarna hulle in Rio Grande-straat gemarch het. Sulaiman Hendricks, een van die organiseerders, het bevestig die inwoners is óp van die bendes wat die gebied so teister. “Ons is gatvol. Elke dag skiet die bendes op mekaar. Hulle gee nie om wie in die pad is nie. “Die skietery moet stop. Ons almal ly daaronder.” Die groep, wat meestal uit moeders en kinders bestaan het, het ’n beroep gedoen vir vrede. Melanie Johnson, ’n ouer, vertel: “Hulle skiet wanneer ons kinders moet skool toe en ons werk toe gaan en terugkeer huis toe. Dis niks lekker nie. “Gee hulle dan nie om vir die onskuldige ouers en kinders nie? Hulle moet nou stop. “Hulle het ook ouers, broers en susters wat daaronder ly.” Daar was geen skietvoorval terwyl die optog deur die strate voortgegaan het nie. Maar dié “skietstilstand” het net twee dae gehou, want gister het die skote maar weer geklap, verneem Son. Scottsdene het die afgelope twee maande behoorlik opslae gemaak soos die gangsters mekaar elke dag uitwis. Vier kinders het ook in die slag gebly toe dwaalkoeëls hulle getref het. Eers is Gaylin Cupido (6) doodgeskiet, toe volg Duran Visagie (11) en Glenn Chanuwor (6) kort daarna. Klein Michael Sophat (3), wat laas Dinsdag in die maag geskiet is, het gistermiddag nog in die Rooi Kruis-kinderhospitaal vir sy lewe geveg. Neville Sampson van die gemeenskapsgroep Kraailove het gesê hulle het besluit om die optog te hou oor hulle moeg is van al die skietery. Volgens hom is die march gehou in samewerking met die Kraaifontein-gemeenskapsforum, Scottsdene Samaritans, kerke en die polisie. Selfs die raadslede Grant Twigg en Brenda Hansen het die march ondersteun, sê Sampson. Hy sê hulle was by al die hotspots in Carmenstraat, Nelliestraat, Rusticanastraat, Zoo Park en die courts. “Ons het met mense gepraat en gesê ons het genoeg gehad van die skietery. “Dit was nog nooit vantevore so nie! Gangsters baklei elke dag onder mekaar. “Ons het ook met die jong mense gepraat. Ons weet dit gaan soms by die een oor in en by die ander een uit. “Ons weet hy het daai oomblik miskien nie ’n gun op hom nie, maar so gou hy wegbeweeg, het hy een,” verduidelik hy. Sampson sê hulle het dit ook hul werk gemaak om te praat met die ouers van gangsters wat hul kinders se goed wegsteek. Hy voeg by: “Dis die mammas wat wéét dis hul kinders, maar hulle wil dit nie openbaar nie.” Sampson sê hy hoop en vertrou die march sal die gewensde uitwerking hê. Twigg het aan Son gesê hy het nie geskroom om die gangsters aan te vat en direk met hulle te praat nie.