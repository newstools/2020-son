DIE familielede van ’n oorlede man soek antwoorde oor hulle beweer die hospitaal was nalatig. Godfrey Stanley, van Worcester, sê al wat hulle wil weet is hoe sy pa, Henry Stanley (64), oorlede is. Hy sê tot vandag toe kan die dokters van die Eben Dönges Hospitaal en Brewelskloof Hospitaal nie sê wat die oorsaak van sy dood is nie. Henry is op 15 Oktober gehospitaliseer en het 10 dae later, op 25 Oktober, gesterf. Godfrey vaar uit: “Ons aanvaar nie dat hy dood is aan natuurlike oorsake nie. Selfs die natuur het ’n rede vir als. “Nie ’n dokter het dit goed gevind om vir ons duidelikheid te gee nie. Hulle het ’n traak-my-nie-agtige houding gehad terwyl my pa in hul sorg was. “Dit lyk vir my as jy van ’n stad is, sal jy beter behandel word as iemand wat in die Bolandse dorpe bly.” Godfrey sê terwyl sy pa in die hospitaal was, kon hulle hom nie een keer sien nie. Net sy ma kon hom sien – en ook net een keer. Hy sê selfs nadat hulle almal hulle vir Covid-19 laat toets het, is hulle steeds nie in die hospitaal toegelaat nie. Hulle het ook vir hulle PPE gekoop sodat hulle kon ingaan, maar sonder enige sukses, sê Godfrey. Hy vertel: “Ons familie is oneerlik hanteer. Hulle het die heeltyd gesê ons kan nie my pa besoek nie. “As daar een familie is wat die president se wette van social distancing gehoorsaam het, was dit die Stanley-familie. “Hulle wou ons nie by my pa toelaat nie en het ons die indruk gegee dat hy goed na gekyk word en hy goed aansterk. Hulle het ons belieg!” Godfrey sê eers toe sy pa sterf, is sy familie toegelaat om vyf op ’n slag sy pa te sien. Hy sê dit is vir hom baie snaaks, want toe was sy pa reeds dood en dit was toe al te laat. Godfrey sê hulle beplan regstappe teen die gesondheidsdepartement. Sandra Maritz, ’n gesondheidswoordvoerder, sê hulle is jammer om te hoor die familie is ontevrede met die diens. Volgens Maritz was Henry erg siek toe hy op 15 Oktober in die hospitaal toegelaat is. Sy verduidelik: “Hy was broos en het verskeie gesondheidstoestande gehad. “Gedurende hierdie tyd het gesondheidswerkers meer as een keer met sy familie in gesprek getree oor sy toestand. “Mnr. Stanley is dood in die vroeë oggendure van 25 Oktober en sy familie is in kennis gestel.” Maritz sê hoewel daar ’n fout begaan is op die doodsertifikaat is dit reggestel. Sy sê die gesondheidsdepartement vra om verskoning as hy nie ’n goeie diens gelewer het nie.