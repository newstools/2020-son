DIE Kraaifontein-polisie soek na vier mans nadat ’n seun (13) in ’n skietvoorval dood is en sy vriend gewond is. Dit het Sondagaand in Matroosstraat in Wallacedene, Kraaifontein, gebeur. Sers. Noloyiso Rwexana, ’n polisiewoordvoerder, sê die Kraaifontein-polisie ondersoek die omstandighede rondom die voorval. Sy voeg by die Kraaifontein-polisie kyk na alle leidrade rondom die skietvoorval waarin die tiener dood is. Beswyk “Die slagoffer en sy vriend (19) was in Matroosstraat, Wallacedene, toe vier onbekende mans hulle nader. Een van hulle was gewapen. “Die verdagtes het op die slagoffers geskiet. Die 13-jarige het op pad na die hospitaal beswyk. Die 19-jarige is net gewond. ’n Saak van moord en poging tot moord word ondersoek. Daar is nog geen arrestasies uitgevoer nie.” Mense met inligting kan die Kraaifontein-speurders by 082 469 3319 bel.