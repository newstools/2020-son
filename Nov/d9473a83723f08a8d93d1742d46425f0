DIE All Blacks se plan was om die eenvoudige dinge reg te doen en die Wallabies te probeer versmoor. Volgens Richie Mo’unga, een van die groot uitblinkers in die Wallabies se Bledisloe Cup-vernedering met 43-5 Saterdag, het Nieu-Seeland se eenvoudige plan duidelik vrugte afgewerp. Die 26-jarige All Black-losskakel het altesaam 23 punte aangeteken. Hy is agterna welverdiend as die speler van die wedstryd aangewys. Mo’unga het nie net twee skitterdrieë gedruk nie; hy was met vyf doelskoppe en ’n strafdoel in die kol. Hy het agterna aan die voormalige Wallaby-losskakel Rod Kafer gesê: “Ja, ons game plan was baie eenvoudig en duidelik. Ons het presies geweet wat ons wou doen. Alles het goed uitgewerk. Ons wou in die regte areas op die veld speel en het van die Wallabies se foute uitgebuit. “Die voorspelers het ál die werk gedoen deur ons op die voorvoet balbesit te gee. Ons moes veral by die nat weer aanpas. Dit was moeilike omstandighede om in te speel. “Ons het met hangskoppe druk toegepas en probeer om hulle in hul kwartgebied vas te pen en voorlangs te versmoor,” het hy verduidelik. Met ’n speler soos Beauden Barrett op heelagter, maar wat ook losskakel kan speel, het die All Blacks net meer opsies op die aanval. Beauden het die rol van ’n tweede spelskepper vervul. Hy het by tye op losskakel opgeduik, wat dit vir die Wallabies op die verdediging moeilik gemaak het. Sy broer Jordie het ook op vleuel uitgeblink, terwyl nog ’n Barrett-broer, die slot Scott, in die tweede helfte van die bank af die pap voorlangs dikker kom aanmaak het. Jordie het agterna gesê: “Ons het in die week voor die game gepraat oor wanneer laas ons die Bledisloe Cup in Australië gewen het. “Dit was spesiaal om die beker in Sydney te kom wen.” Vir Beauden was dit great dat hulle as broers saam kon speel. “Ja, dit is spesiale tye. Ons moet sulke geleenthede aangryp as broers, want dit kom nie altyd na ons kant toe nie,” het hy gesê.