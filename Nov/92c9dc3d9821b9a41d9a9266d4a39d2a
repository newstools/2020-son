DIE Stad Kaapstad het vanjaar weer ’n stokkie voor Guy Fawkes-vieringe gesteek. Dié tradisie het die laaste paar jaar meer geweld­dadig geword en mense word selfs geïntimideer, sê JP Smith, mayco-lid vir veiligheid en sekuriteit. Volgens Smith het die openbare noodkommunikasiesentrum laas jaar alleenlik byna 350 oproepe ontvang oor klappers wat onwettig geskiet word. Hy sê die Stad se law enforcement-dienste het ook klagtes ontvang van motors wat met bakstene gegooi en mense wat aangerand is. Vere Volgens Smith het die kontaksentrum teen gister in 72 uur se tyd 18 klagtes ontvang oor die verkoop en afvuur van onwettige vuurwerke. Hy sê: “ ’n Minderheid wat vere voel vir die wetgewing, oortree die Guy Fawkes-maatreëls. “In die verlede was ek al baie duidelik daaroor dat dié outydse tradisie end moet kry. Ek kan net hoop dat ons vanjaar ’n verandering in die houding en gedrag sal sien.” Smith sê hul personeel het hotspots geïdentifiseer en dit sal gepatrolleer word. Hy voeg by hy hoop die reën wat voorspel word, sal die mense afsit wat klappers wil skiet. Lede van die publiek kan gevalle by die Stad se kontaksentrum aanmeld deur 021 480770 van ’n selfoon of 107 van ’n landlyn af te skakel.