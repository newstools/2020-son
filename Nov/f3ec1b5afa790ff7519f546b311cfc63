TOM Lynagh, die seun van die voormalige Australiese losskakel en kaptein, Michael, het ’n ooreenkoms van twee en ’n half jaar met die Queensland Reds gesluit. Sy pa het ook in sy speeldae vir die span van Brisbane uitgedraf. Die 17-jarige wat tans by die Engelse klub Harlequins is, sal hom by die Reds aansluit na volgende jaar se Superrugby AU-kompetisie. “Soos sy pa, is Tom ’n baie skerp losskakel, maar hy het beslis sy eie stempel afgedruk,” het Sam Cordingley, hoofbestuurder van die Reds, in ’n verklaring gesê. “Tom het ware X-faktor met bal in die hand, wat ondersteun word deur sy spoed en vermoë om baie vinnig te versnel. Sy taktiese skoppe is ook indrukwekkend. Hy skop nie net goed uit die hand uit nie, maar sy stelskoppe is ook puik. “Ons is baie bly dat hy hom verbind het tot die Reds en Australiese rugby.” Michael Lynagh het meer as 100 wedstryde vir die Reds gespeel en 72 toetse vir die Wallabies. Hy was die onderkaptein in 1991 toe die Wallabies die World Cup gewen het.  Hy het die span van 1993 tot 1995 gelei voordat hy uit internasionale rugby getree het na die World Cup  in 1995 in Suid-Afrika. Tom is in Italië gebore. Hy het in Engeland hoërskool gegaan en kwalifiseer om al drie lande te verteenwoordig. Tom en twee ander seuns van voormalige Wallaby-spelers het by die Reds aangesluit. Angus Scott-Young is die seun van Sam Scott-Young (oud-Wallaby-lovoorspeler) en Josh Nasser, wie se pa, Bendan Nasser, ’n flank in die World Cup-span in 1991 was. 