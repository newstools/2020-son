ALTESAAM 15 mense, waaronder twee kinders, is Woensdagoggend tydens 'n ongeluk op die N2 in Heideveld, buite Kaapstad, beseer. Die voorval het omstreeks 07:45 plaasgevind. Russel Meiring, ER24-woordvoerder, sê met hul aankoms op die toneel het die taxi op sy sy gelê. Meiring sê paramedics het die pasiënte ondersoek en bevind dat drie van hulle in 'n ernstige toestand was. Twaalf ander mense het matige beserings opgedoen. Hy sê die pasiënte is op die toneel behandel en die drie mense wat ernstig beseer is, het pynverligtingmedikasie ontvang voordat hulle na die hospitaal geneem is.