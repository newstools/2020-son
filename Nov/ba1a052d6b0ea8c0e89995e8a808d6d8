TWEE jong mans is doodgeskok toe hulle na bewering onwettig met elektriese kabels gepeuter het. Die twee se aksies het ook ’n blackout in ’n groot deel van Thembalethu in George veroorsaak. Die voorval het laat verlede week gebeur. Die mans, albei in hul vroeë 20’s, het gesterf toe hulle na bewering besig was om elektriese drade te koppel by die Tamsui-substasie, wat krag aan die Asazani- informele nedersetting verskaf. Inwoners meen ’n gebrek aan kragverskaffing in die gebied is die eintlike oorsaak van die twee se dood. Donker Twee maande gelede is ’n vierjarige kind ook doodgeskok nadat hy aan ’n oop elektriese draad geraak het wat op die grond gelê het. Nokwanda Siswana (54) sê die gemeenskap het geen ander keuse as om onwettig krag na hul shacks te herlei nie. “Ons woon in die donker en moet kerse vir lig in ons huise gebruik. Skoolkinders kan nie leer nie. “Ons het al soveel keer by die munisipaliteit gaan pleit vir krag. Ons kan nie eens die nuus op tele­visie kyk nie.” Nog ’n inwoner, Silumko Xazo, sê dis hoog tyd dat die munisipaliteit aan arm mense dienste lewer. “Ons pleit al baie lank vir krag, maar niemand gee om nie. “As daar nie aandag gegee word nie, gaan nog baie mense sterf,” sê Xazo. Volgens George se munisipale bestuurder, Steven Erasmus, beskou hulle die voorval in ’n ernstige lig. Erasmus sê die munisipaliteit is baie bekommerd oor die onwettige konneksies en die lewens van onskuldige kinders en grootmense. “Onwettige konneksies kan by 044 803 9222 of 044 801 6300 gerapporteer word,” sê hy.