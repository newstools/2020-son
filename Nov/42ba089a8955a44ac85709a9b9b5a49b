JAN Olde Riekerink, Cape Town City se coach, reken hulle kon Woensdag in die Cape­ Town Stadium net so wel sonder doelhokke gespeel het. Sy span het ’n Premierliga-nederlaag van 0-2 teen Mamelodi Sundowns gely. Die Nederlander kon nie verstaan waarom die Citizens geen sukses teen die ligakampioen kon behaal nie; hulle het pragsokker gespeel en baie balbesit geniet. Die voormalige City-speler Lyle Lakay en Keletso Ma­kgalwa het die tuisspan egter gewys hoe om die bal in die net te sit en dit het die Brazilians maksimum punte besorg. “Vir die grootste deel van die wedstryd sou ons gekomplimenteer kon word vir die goeie sokker wat ons opgedis het, veral in die eerste helfte,” het Olde Riekerink gesê. “Selfs in die laaste 20 minute van die wedstryd het ons goed vertoon. Dit sou beter gewees het as ons nie die pale op die veld gehad het nie, want ons het nie een keer soontoe gekorrel nie. “Dít was ons grootste probleem. Ons het goeie sokker gespeel en die wedstryd oorheers, veral in die eerste helfte, maar ons kon nie genoeg kanse skep nie. “Dit het tot ons ondergang gelei. Sokker gaan oor doele aanteken,” het Olde Rieke­rink bygevoeg. City, wat die tiende posisie beklee, het ná sy drie wedstryde vier punte. Hy het een sege, ’n draw en ’n nederlaag agter sy naam. Op 22 November verwelkom die Kaapse span Bloemfontein Celtic in die Moederstad. Dit is wanneer die spanne van die international break terugkeer. Dit het gelyk asof coach Steve Barker en sy troepe met ’n punt uit die stryd sal tree, maar ’n doel deur Teboho Mokoena laat in die stryd het die Matsa­tsantsa ’n sege van 1-0 besorg.