DAAR gaan binnekort twee nuwe­ gesiggies in die Laan ronddwaal. Beáta Green (24), wat voorheen in Arendsvlei gespeel het, en Rubin Wissing het hulle aangesluit by die rolverdeling van die gewilde SABC 2-sepie 7de Laan. Die sepie se rolverdeling-internskapprogram het al geleenthede geskep vir baie jong aspirant-akteurs in die film-, teater- en televisiebedryf en seisoen 22 is niks anders nie. Die nuwe vars en energieke karakters, Ludwig “Ludo” Venter en Crushanda “Shady” Vermeulen, voeg groot opwinding by tot die komende storielyne in hierdie seisoen. Beáta vertolk die rol van Bonita Meintjies se broerskind. Die lewendige, luide en woelige Shady is deur haar ma grootgemaak met die hulp van haar ryk grootouers en het nooit haar pa, Ronald – wat ook die straatnaam “Trigger” het – geken nie. Trigger is Bonita se jong misdadiger-broer wat haar in ’n stadium van haar lewe by misdaad ingetrek het. Hy dien nog gevangenisstraf vir die misdaad uit. Met haar pa in die tronk verander Shady in ’n tipiese rebelse tiener wat teen haar ma se wense ’n verhouding met hom wil hê. Sy bevind dus haarself in Hillside op soek na haar pa. Beáta sê sy het grootgeword met die sepie. “7de Laan het ’n fundamentele rol gespeel in my opvoeding en die daaglikse kultuur van my huishouding. Ek is opgewonde oor die geleentheid en geëerd om lid te wees van die 7de Laan-span. Ek kan nie wag dat die lojale kykers Shady ontmoet nie.” Rubin Wissing speel Ludwig Venter, “Ludo” soos hy graag genoem word, wat uit ’n welgestelde gesin kom. As gevolg van sy lewensbenadering sny sy pa hom af en dwing hom om onafhanklikheid te verkry. Ludo, wat nie ’n dag van harde werk ken nie, is altyd besig met ’n plan om vinnig geld te maak. Dit laat hom in die middel van Hillside beland, waar sy paaie met die jong klomp kruis. Rubin is ’n 24-jarige Afda-gegradueerde wat van die warm kus van Ballito in KwaZulu-Natal kom. Hy is avontuurlustig met ’n ywerige lewensvreugde. Beáta maak Maandag haar eerste verskyning in Hillside en Rubin dop Donderdag daar in die Laan uit.