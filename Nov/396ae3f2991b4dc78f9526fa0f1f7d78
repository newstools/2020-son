NÁ ’N jaar soos g’n ander nie, is die boodskap aan die matrieks wat nou moet gaan sit om hul eindeksamen te skryf, eenvoudig: #CommitTo­Finish. Dié klomp het soveel uitdagings beleef wat geen ander matriekklas tevore moes oorbrug nie. Vanjaar se groep kandidate is buitengewoon groot. In die Wes-Kaap alleen gaan amper 100?000 kandidate dié maand in die banke inskuif om die eksamen te skryf. Die presiese getal matrieks is 95?427. In 2019 het 64?465 die eksamen geskryf. In ’n persverklaring van die Wes-Kaapse onderwysdepartement sê Kerry Mauchline, woordvoerder, dis omdat die Mei-Junie-sessie weens die lockdown nie plaasgevind het nie. Dis nou gekombineer met die November-eksamen. Van die kandidate is 54?741 voltydse leerders, 10?544 deeltyds of kandidate wat die eksamen herhaal en 19?286 is mense wat die Mei-Junie-eksamen moes skryf. Dan is daar ook 10?856 leerders wat die aanvullende eksamen ná die 2019-eksamen moet skryf. Die vak wat die meeste kandidate moet skryf, is wiskundige geletterdheid. Die eerste vraestel kom op 12 November aan die beurt. Die tweede vraestel sal op 16 November volg. Altesaam sal 56?754 kandidate dit skryf. In agt minder bekende vakke sal net een kandidaat per vak die eksamen skryf. Mauchline sê dit was ’n uitdaging om vanjaar se eindeksamen te koördineer, want die pandemie-regulasies bemoeilik alles. Leerders sal sit vir altesaam 137 vraestelle by 512 verskillende eksamenlokale. Altesaam 2?964 merkers sal oor ’n miljoen vraestelle moet merk. Dit sal van 5 tot 21 Januarie 2021 plaasvind. Die minister van onderwys sal die uitslae op 22 Februarie 2021 bekend maak.