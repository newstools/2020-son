DAVE Rennie gaan op die dienste van Reece Hodge staatmaak om môre se Drienasies-kragmeting met die Wallabies in Brisbane te wen. Die Aussies se breier het gister geskok deur met Hodge op losskakel te begin. Die 26-jarige Hodge is in die plek van die groentjie Noah Lolesio (20) ingesluit. Hodge het tot dusver in sy 42 toetse in elke posisie in Australië se agterlyn gespeel, behalwe skrumskakel. Die veelsydige agterspeler van die Rebels het nog net een keer tevore die Wallabies se nr. 10-trui gedra. Dit was in ’n sege van 63-30 oor Japan in Yokohama. Hy was daardie dag met nege stelskoppe suksesvol. Rennie is vol vertroue dat Hodge se skopstewel en ervaring baie nuttig teen die All Blacks sal wees. Hodge gaan opgesaal wees met die taak om Beauden Barrett in toom te hou. Rennie se eweknie, Ian Foster, het ook besluit om talle veranderinge aan sy span aan te bring. Barrett, wat laas week op heelagter gespeel het, gaan die nr. 10-trui dra in die plek van Richie Mo’unga. Hy gaan ’n nuwe skakelpaar saam met TJ Perenara vorm, met die skrumskakel Aaron Smith was ook kans kry om te rus. Rennie het ook besluit om die Brumbies-vleuel Tom Wright en die Waratahs-flank Lachie Swinton by die beginspan in te sluit. Dít ten koste van onderskeidelik Filipo Daugunu en Ned Hanigan. Foster het vier spelers by sy groep van 23 ingesluit wat hul buiging vir die All Blacks gaan maak. Akira Ioane is vir die eerste keer in sy loopbaan by die beginspan ingesluit. Hy gaan ’n kans kry om saam met sy broer Rieko in die Suncorp-stadion uit te draf. Asafo Aumua (haker), Cullen Grace (losvoorspeler) en Will Jordan (buiteagterspeler) gaan hul debuut van die bank maak. Die spanne is: WALLABIES: Tom Banks, Tom Wright, Jordan Petaia, Hunter Paisami, Marika Koroibete, Reece Hodge, Nic White, Harry Wilson, Michael Hooper (k), Lachie Swinton, Matt Philip, Rob Simmons, Allan Alaalatoa, Brandon Paenga-Amosa, James Slipper. BANK: Folau Fainga’a, Angus Bell, Taniela Tupou, Ned Hanigan, Liam Wright, Tate McDermott, Noah Lolesio, Filipo Daugunu. ALL BLACKS: Jordie Barrett, Sevu­ Reece, Anton Lienert-Brown, Ngani Laumape, Rieko Ioane, Beauden Barrett, TJ Perenara, Ardie Savea, Sam Cane (k), Akira Ioane, Samuel Whitelock, Scott Barrett, Ofa Tu’ungafasi, Codie Taylor, Karl Tu’inukuafe. BANK: Asafo Aumua, Alex Hodgman, Tyrel Lomax, Patrick Tuipulotu, Cullen Grace, Brad Weber, Damian McKenzie, Will Jordan­.