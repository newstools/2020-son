ATLANTIS. – Die sinnelose moorde op veral jong mense ontstel inwoners. Die vraag op almal se lippe is: Was dit die laaste strooi, of gaan almal maar net sit en toekyk hoe die leiers van môre die een ná die ander vermoor word? Die gemeenskap hier is Vrydagaand in rou gedompel weens die gru-moord op Jordan Moore. Die 16-jarige Moore is die seun van ’n polisiebeampte. Volgens Manfred van Rooyen, tussentydse sekretaris van die organisasie Voice­ of Atlantis en die Pi­rate Town-buurtwag, wek die moord op veral jong manne in die gebied kommer. Verseker Volgens Van Rooyen is Garren Opperman (16) op 31 Mei in St. Antoniostraat doodgeskiet. Die 30-jarige Carlyle Siebritz is ’n week later in dieselfde pad doodgeskiet. Volgens Van Rooyen is Damian Opperman (22) op 1 November in Trafalgarstraat doodgeskiet. Van Rooyen het mense verseker dat sy organisasie voortaan harder sal werk om Atlantis se strate weer veilig te probeer kry. Peter Stoffberg, voorsitter van die Atlantis-jeugsake­forum, meen ouers moet ophou om moordenaars se borgtog te betaal.