SOOS verwag, was dit eenrigting-verkeer vir Banyana Banyana gister teen die Comore-eilande in die spanne se Cosafabeker-groepwedstryd. Dit was nou nie juis laas jaar se rekordsege van 17-0 wat Suid-Afrika oor dié Oos-Afrika-span behaal het nie, maar dit was nogtans verspot maklik. Die verdedigende kampioen het te veel in sy tenk gehad vir die Comore-eilande en het die span met 7-0 in ’n winderige Wolf­son-stadion in Port Elizabeth geklop. Desiree Ellis (coach) se nasionale vrouespan het reeds vroeg in die eerste helfte voorgeloop toe Sibulele Holweni met ’n parmantige regtervoet-skoot die deurbraak gemaak het. Die Comore se goalie, Hayriat Abdouroihamane, kon baie beter gedoen het om die bal uit te hou. Banyana het hierna die bal rondbeweeg, terwyl die besoekers net skadu’s gejaag het. Holweni het op die halfuurmerk weer toegeslaan om Banyana se voorsprong te verdubbel. Dit was ’n tap-in goal van reg voor die doelhok ná swak ver­dediging deur die Comore. Net voor rustyd het Hildah Magaia haar naam op die telbord gekry om die tuisspan se voorsprong te vergroot. Banyana se kaptein, Andile Dlamini, wat die besoekers op die agtervoet gehou het, was desperaat om sukses te behaal. Holweni het byna haar driekuns in die eerste helfte voltooi, maar die Comore se goalie was op haar hoede om haar vurige skoot uit te hou. Die tweede helfte het aan Holweni behoort toe sy haar driekuns voltooi het. Minute later het Mapula Kgoale haar naam op die telbord gekry met ’n free-kick van buite die doelgebied wat Abdouroihamane na vars lug laat gryp het. Holweni het die laaste sê gehad toe sy haar vierde en vyfde doel van die wedstryd aangeteken het. Banyana pak Malawi Donderdag in die tweede halfeind en eersgenoemde kan beslis meer van ’n mededingende wedstryd verwag. Dié span van Oos-Afrika het bewys hoe klinies hulle kan wees toe hulle Lesotho 9-0 kafgedraf het. Dis veral Tabitha Chawinga wat groot gevaar vir Ellis en haar troepe inhou. Sy speel haar sokker vir Jiangsu Suning in die Chinese Super League.