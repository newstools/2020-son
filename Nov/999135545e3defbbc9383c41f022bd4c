SEWE verdagtes is Donderdagoggend vir die besit van vuurwapens gearresteer. Die verdagtes is tydens 'n geheime operasie van Bellville-polisie gearresteer. Kol. Andre Traut, 'n polisiewoordvoerder, sê 'n anonieme bron het die polisie ingelig oor vyf verdagtes wat met 'n langafstandbus vanaf Kwazula-Natal in Bellville sou aankom met die doel om sakeroof te pleeg. "Die bushalte is dopgehou en die aankoms van die verdagtes is gemonitor. Hulle is deur twee verdagtes in twee afsonderlike voertuie, 'n Toyota en 'n Kia, opgelaai. "Met hul vertrek is albei voertuie gestop en deursoek, wat gelei het tot die ontdekking van die twee vuurwapens sonder reeksnommers. Een van die verdagtes wat die Kia bestuur het, is geïdentifiseer as 'n polisiekonstabel van die Ravensmead-polisiekantoor," sê Traut. Traut sê die sewe verdagtes sal in die hof in Bellville verskyn sodra hulle aangekla word. "Die polisiekommissaris van die Wes-Kaap, lt. genl. Yolisa Matakata, het die lede geprys vir die arrestasie van die verdagtes wat sodoende voorkom het dat gewelddadige gewapende rooftogte plaasvind. "Daar is geen plek in die polisie vir polisiebeamptes wat misdaad pleeg nie. 'n Interne dissiplinêre proses sal onmiddellik begin word met betrekking tot die gearresteerde polisielid," sê Matakata.