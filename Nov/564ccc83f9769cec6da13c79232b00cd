DRIE verdagtes gaan vandag in die hof verskyn nadat ’n bejaarde man in sy woonstel dood aangetref is. Chanté Strydom (26) van Wynberg, Craig Phillipus (29) van Plumstead en David Jones (31) van Pelican Park sal in die hof verskyn nadat hulle van die moord op die 62-jarige Graham Glenn Cragg aangekla is. Daar is vorige misdaadoortredings wat insluit die besit van en handel in dwelms, gewapende roof en die besit van ’n onwettige vuurwapen. Cragg se lyk is laas Vrydag in sy luukse woonstel in Hill Road, Table View, aangetref. Sy lyk was in plastiek toegedraai. Onraad Die vroulike verdagte, Strydom, het na verneem word by Cragg gewoon. Cragg se kollegas het onraad vermoed toe hy nie opdaag vir werk nie en het die polisie gebel. By die woonstel het die cops die gru-ontdekking van Cragg se lyk gemaak. Sy Volkswagen Polo was ook vermis en is later in Malibongwerylaan opgemerk. Die bestuurder van die Polo het probeer wegjaag toe hy die polisie opmerk. ’n Jaagtog het gevolg en die motor is in Athlone deur die cops se honde-eenheid van die pad afgetrek. Daar was drie mense in die kar. Hulle is op die toneel gearresteer. Die cops het ook Cragg se wallet en selfoon in die motor gevind. Die verdagtes het laas Maandag die eerste keer in die Kaapse landdroshof verskyn. Volgens Eric Ntabazalila, provinsiale woordvoerder van die nasionale vervolgingsgesag (NVG), is die verdagtes vir moord, roof en poging tot diefstal aangekla. Die saak is laas week uitgestel sodat die verdagtes se regsverteenwoordigers aangestel kon word.