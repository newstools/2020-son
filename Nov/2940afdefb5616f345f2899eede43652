DONALD Trump gaan nie sonder 'n groot geveg van sy presidentskap afstand doen nie. Trump het reeds aangedui dat hy die stemtelling in sleutelstate soos Winconsin, Georgia, Pennsylvania en Michigan in die howe gaan betwis. Dit word gesien as 'n laaste poging om vir nog vier jaar in die Withuis aan te bly. Sy opponent, die Demokraat Joe Biden, loop tans voor in die stryd om 270 stemme van die kieskollege te kry. Hoewel dele van die media reeds aangekondig het dat Biden in Wisconsin en Michigan geseëvier het, was die voormalige visepresident versigtig om homself amptelik as wenner te verklaar. Biden het Woensdagmiddag in sy tuisstaat Delaware aan die media gesê hy glo dat as al die stemme getel is, hy die wenner sal wees. "Ek sal as 'n Amerikaanse president regeer. Die presidensie self is nie 'n partydige instelling nie," het Biden gesê. Meer as 70,5 miljoen kiesers het vir Biden gestem - die meeste stemme nog vir 'n presidentskandidaat. Trump het meer as 67,2 miljoen van die stemme gekry. Jason Miller, 'n senior lid van Trump se veldtogspan, sê aan die einde van die week sal dit vir die hele nasie duidelik wees dat Trump en Pence vir nog vier jaar verkies gaan word.  - BBC 