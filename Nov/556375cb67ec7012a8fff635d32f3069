DIE Cape Cobras is in ’n stewige posisie na dag twee van hul vierdagwedstryd teen die Titans op Nuweland. Dít nadat die linkerhandse draaibouler, George Linde, die Kapenaars terug in die wedstryd gespin het. Die veelsydige Protea het 5/65 in die besoekers se eerste beurt geneem. Die Titans kon verder in die moeilikheid gewees het was dit nie vir ’n vegtersbeurt deur die Proteas-aanvangskolwer, Dean Elgar, nie. Hulle is ondanks Elgar se 101 (143 balle, 15x4) vir net 150 uitgeboul. Dít in antwoord op die Cobras se 264/9 verklaar. Die Cobras kolwers het self tot dusver nie te waffers in hul tweede beurt gevaar nie en was met die uitskeityd op 121/5 wat hulle ’n algehele voorsprong van 235 gee. Kyle Verreynne was Dinsdag die Cobras se beste kolwer en kolf Woensdagoggend voort met sy telling op 50. Janneman Malan het 35 aangeteken voor hy uitgehaal is. Die voormalige Cobras naatbouler, Lizaad Williams, het tot dusver 6 paaltjies in die wedstryd behaal en gaan dalk ’n handvol wees op ’n baanblad wat hy goed ken. *Op Kingsmead is die Dolphins (189/1) danksy Sarel Erwee (123*) en Keegan Petersen (59*) stewig in die saal na hulle die Lions vir 258 uitgehaal het. In Bloemfontein is die Knights (430/6 verklaar en 26/0) in beheer van sake teen die Warriors (158)