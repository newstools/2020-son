’n Skitterende onoorwonne beurt van Jonny Bairstow (86* van 48 balle, 9x4 en 4x6) het Engeland in die eerste T20i Vrydagaand op Nuweland ’n oorwinning met 5 paaltjies besorg. Die besoekers loop dus met 1-0 voor in die reeks van drie. Suid-Afrika was tot en met die 37ste boulbeurt in die stryd, maar ’n nagmerriebeurt van Beuran Hendricks, waarin hy 27 lopies afgestaan het, het die skaal in Engeland se guns geswaai. Eoin Morgan, die Engelse kaptein, het die loot gewen en besluit om die tuisspan voor ’n leë Nuweland in te stuur. Temba Bavuma (5) het in die eerste boulbeurt van Sam Curran ’n vier geslaan. Toe hy nog een na skerpby wou veeg, het hy ’n handskoen bygekry en Jos Buttler het die vangskoot agter die paaltjies benut. Quinton de Kock en Faf du Plessis het daarna sake deurgekyk, maar ook die swak balle gestraf en 76 om die tweede paaltjie aangeteken. Du Plessis was aanvanklik die aggressor en hy het veral onder Tom Curran (4-0-55-1) ingeklim. De Kock (30 van 23 balle, 2x4 en 1x6) sal egter teleurgestel wees met die wyse waarop hy sy paaltjie weggegee het. Hy het ’n aflewering van Chris Jordan reguit na Morgan in die dekke geskep. Dit het die telling ná 9.3 boulbeurte op 83/2 te staan gebring. Du Plessis (58 van 40 balle, 4x4 en 2x6) en Rassie van der Dussen (37 van 28 balle, 3x6), tesame met Heinrich Klaasen (20 van 12 balle, 2x4) en die debutant George Linde (12 van 6 balle, 1x4 en 1x6), het Suid-Afrika in staat gestel om in hul toegelate 20 boulbeurte 179/6 aan te teken. De Kock het die besoekers verras deur die boulwerk met Linde te open. Die linksdraaier het onmiddellik sy kaptein se vertroue in hom geregverdig deur Jason Roy met sy tweede bal te laat terugstap vir ’n nul. Lungi Ngidi het daarna die gevaarlike Buttler (7) met ’n stadiger bal geflous, voordat Linde (4-0-20-2) vir Dawid Malan (19) uitgehaal het. Die rooikoppe Bairstow en Ben Stokes het daarna ’n vennootskap van 85 gedeel voordat Stokes (37 van 27 balle, 1x4, 3x6) ’n kort bal van Tabraiz Shamsi reguit na Linde op diepby laat trek het. Die keerpunt in die wedstryd was egter die 17de boulbeurt van Hendricks, wat vir 27 lopies gegaan het. Ngidi en Rabada het in die 18de en 19de boulbeurte moedig probeer om terug te veg, maar die koeël was toe reeds deur die kerk. Bairstow is welverdiend as speler van die wedstryd aangewys. Die tweede wedstryd in die reeks word Sondag op Bolandpark in die Paarl gespeel.