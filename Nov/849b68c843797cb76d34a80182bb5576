NIE eens die dodelike corona-virus-pandemie kon die jaarlikse Safa-raadsaaltwiste rakende promosie en relegasie keer nie. Met net drie dae oor voor die Derde Liga se playoffs in Bredasdorp moet Cape­ Winelands nog sy verteenwoordiger aankondig vir die toernooi wat Saterdag en Sondag plaasvind. Linda Mase, sekretaris van Cape Wine­lands, sê hy verwag die arbiter se uitspraak eers later vandag om te bepaal wie na die Overberg sal reis. Volgens Mase sal die arbiter ’n besluit maak of Mbekweni Sundowns of African Jaguars van die Drakenstein LFA dié streek sal verteenwoordig. Intussen is die geskille in Safa Cape Town opgelos. Elton Lotriet, sekretaris van Safa Cape Town, het aangekondig Hanover Park sal die streek oor die naweek verteenwoordig. Gerald Don, Safa Wes-Kaap se voorsitter, het ook gister bevestig dat die Derde Liga se playoffs in Bredasdorp voortgaan en dat Hanover Park vir Safa Cape Town sal verteenwoordig. Cape Winelands sal sy besluit vandag maak. Die spanne wat dus reeds vanaf Saterdag bevestiging het dat hulle die sokkerveld sal betree, is: Briton Stars (Sentraal-Karoo), Infantry FC (Eden), Police FC (Overberg), Diaz-Leeds (Weskus) en Hanover Park (Safa­ Cape Town).