DIE hospitalisering van Covid-19-pasiënte is skerp aan die toeneem by hospitale in die Wes-Kaap. Die Wes-Kaapse premier, Alan Winde, het dít op sy weeklikse digitale mediakonferensie bekend gemaak. Die provinsiale gesondheidshoof, dr. Keith Cloete, het die konferensie saam met Winde aangebied. Tans is daar 904 Covid-19-pasiënte in die provinsie se hospitale. Hospitale in die Kaapse metro is tans 78% vol, terwyl die syfer op die platteland 79% is. Altesaam 6% van hospitaalbed-okkupasies in die metro is Covid-verwant. Maandag was daar byvoorbeeld by die Mitchells Plain-hospitaal net 95 beddens beskikbaar. Wesfleur-hospitaal in Atlantis het op dieselfde dag slegs 27 beddens beskikbaar gehad. Die hospitaal in Khayelitsa het op sy beurt 15 beskikbare beddens gehad. In totaal was 3 441 van die Wes-Kaap se 4 430 provinsiale hospitaalbeddens Maandag gevul. Die mooie Tuinroete blyk steeds die gesondheidsowerhede se grootste kopseer te wees. Volgens die Wes-Kaapse departement van gesondheid is sterfgevalle ook aan die toeneem. George het Dinsdag ’n nuwe rekord van 190 nuwe Covid-19-pasiënte aange­teken. In die Tuiniqua-versorgingsentrum in George is ses personeellede en sewe bejaardes positief getoets vir Covid-19. Knysna/Bitou het ook sy hoogste aangetekende syfer opgelewer: 178 nuwe Covid-19-pasiënte vir die dag. Weghardloop Agt personeellede van die Knysna-hospitaal is ook positief getoets vir Covid-19, terwyl 12 personeellede tans onder kwarantyn is. Mosselbaai het vir dieselfde tydstip 57 nuwe pasiënte aangeteken, met een sterfgeval. Daar is tans 392 aktiewe Covid-19-gevalle in Mosselbaai. Agt personeellede by ’n korrektiewe-dienste-fasiliteit daar is ook positief getoets vir Covid-19. Selfs die Klein-Karoo kan nie weghardloop van die Covid-duiwel nie. In Oudtshoorn is daar tans 107 aktiewe Covid-19-gevalle. Kannaland, met dorpe soos Ladismith, Calitzdorp en Zoar, het op die oomblik 14 aktiewe gevalle.