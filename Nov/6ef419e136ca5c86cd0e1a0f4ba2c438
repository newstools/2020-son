’N GROEP betogers van Bonteheuwel het gisteroggend voor die Bishop Lavis-landdroshof betoog. Hulle is steeds ontsteld oor die moord op Lauren Dryden, wat Vrydagoggend koelbloedig doodgeskiet is. Fernando Isaacs (36) staan tereg op aanklag van moord. Hy het Dryden na bewering voor haar werk in Epping beroof en toe doodgeskiet. Dryden, die ma van twee minderjarige kinders, het ná haar nagskof op haar vervoer huis toe gewag toe die voorval gebeur het. Verwelkom Sy het voor haar werkplek gestaan toe die verdagte haar nader en haar na bewering van haar selfoon beroof en ook noodlottig wond. Rdl. Angus McKenzie het die vinnige arrestasie van die verdagte in Epping verwelkom. Isaacs is dieselfde dag vir die moord op Dryden in hegtenis geneem. McKenzie sê: “Ek verwelkom die samewerking van die gemeenskap wat met inligting vorendag gekom het wat tot die arrestasie van die verdagte gelei het.” Hy het beklemtoon die sinlose moorde moet gestop word en geregtigheid moet vir Dryden se moord geskied. Hy dring ook daarop aan dat die verdagte nie op borgtog vrygelaat moet word nie. Volgens McKenzie is gendergeweld en die ineenstorting van die regstelsel onder die talle probleme wat die regering dringend moet aanpak. Dryden se familie het Saterdag die toneel in Epping besoek waar sy vermoor is. 