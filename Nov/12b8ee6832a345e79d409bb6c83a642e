SEAN Maitland is terug in die prentjie vir Skotland se rugbyspan. Die Skotse afrigter, Gregor Townsend, het Maitland laas week weggelaat uit die Sesnasies-wedstryd teen Wallis. Maitland het die vorige week as lid van die Britse Barbarians se span die Covid-19-protokol oortree deur met ander lede van dié span in ’n kroeg te gaan kuier. Die Barbarians was veronderstel om ’n wedstryd teen Engeland te speel, maar dis toe afgelas weens die Baabaas-spelers se oortreding. Townsend se span is egter swaar getref deur beserings en hy het geen ander keuse as om ’n ervare kop soos Maitland weer in te sluit vir dié land se veldtog in die Nasiesbeker-kompetisie wat volgende naweek afskop nie. Die Skotte se twee voorste losskakels, Finn Russell en Adam Hastings, is albei beseer. Sam Hidalgo-Clyne is ook deur Townsend na die Skotse groep opgeroep. Volgens Townsend is die verlies van Finn en Hastings ’n gevoelige saak vir die span, maar daar is nou ook geleenthede vir nuwe gesigte om hul kans aan te gryp. “Dit is ’n geleentheid vir ander spelers om in die span in te kom en ons aanval te lei. Die groep het goed aangepas oor die naweek toe ons gedwonge veranderinge moes maak. Ons het geloof in die spelers om die rol van spelskepper te speel.” Skotland skop volgende naweek sy Nasiesbeker-veldtog af met ’n wedstryd teen Italië in Rome. Daarna sal die Skotte in opeenvolgende naweke in tuiswedstryde teen Frankryk en Fidji speel.