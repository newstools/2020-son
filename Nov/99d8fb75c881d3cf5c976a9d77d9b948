INWONERS van Manenberg is gatvol vir die bendeskietery – veral nadat nóg ’n laerskoollaitie gewond is. Die 10-jarige seun is Dinsdag in die skouer getref toe die gangsters weer begin skiet het. Hy is twee keer raak geskiet en is in ’n kritieke toestand in die hospitaal. Die voorval het omstreeks 17:20 in Manenberg-laan gebeur toe die laitie by die tuck shop gestaan het. Die laitie is met die ambulans na die hospitaal geneem. In dieselfde skietvoorval is ’n 26-jarige man in Renosterweg raak geskiet toe die gangsters op mekaar losgebrand het. Hy is in sy agterstewe getref en na die Heideveld-daghospitaal geneem. Die gemeenskap van Manenberg lewe in vrees omdat die bendegeweld tussen die American- en die Hard Living­-bende (HL) al amper die hele maand woed. Gatvol inwoners het die afgelope tyd elke aand ’n optog teen die bendegeweld gehou. Hulle het ook gisteraand ’n optog na die polisiestasie gehou om ’n memorandum met hul klagtes aan die polisie te oorhandig. Verskeie mense is die afgelope maand al doodgeskiet of gewond in die bloedige bendeskietery. Volgens Sulaiman Henry van die Manenberg Youth Collective eis hulle dat die polisie van Manenberg die gemeenskap teen die bendeskietery beskerm. Henry sê: “Ons eis doeltreffende dienslewering van die polisie. Hulle speel ’n groot rol in die veiligheid van die gemeenskap. “Hulle word betaal om die gemeenskap teen bendegeweld te beskerm en veilig te hou.” Volgens ’n buurtwaglid wat verkies om anoniem te bly, is daar verlede week twee kinders in ’n skietery gewond. Die een, ’n meisie, is in die rug en been getref. Die koeël het haar long geraak. Die seun is in die nek geskiet. Die buurtwaglid sê: “Dit is die HL’s wat so oorvat. “Hulle skiet oral in Manenberg. “Die mense benodig oral hulp en die cops by die Manenberg-polisiestasie is baie korrup.” Volgens sers. Noloyiso Rwexana, ’n polisiewoordvoerder, is twee sake van poging tot moord aangemeld. Niemand is nog gearresteer nie. Die cops is besig om leidrade op te volg.