DIE Cobras het Maandag op dag 1 van sy vierdaagse wedstryd teen die Lions op die Wanderers skande gemaak. Hulle is vir ’n skamele 115 uitgeknikker ná die Kapenaars hulle laaste 7 paaltjies vir net 46 lopies verloor het. Die voormalige Cobras-bouler, Beuran Hendricks (7/29), het die meeste skade aangerig. Dit was weer net die paaltjiewagter, Kyle Verreynne, met 51 (66 balle, 9x4) wat hond haaraf kon maak vir die besoekers. Om sake vir die Cobras te vererger het sy kaptein, Zubayr Hamza, die loot gewen en besluit om te kolf. Op hulle beurt het die Lions 143 bereik voor die balkies gelig is. Dominic Hendricks kolf Dinsdag voort op 54* Die Warriors het met uitskeityd 137/4 gehad met Gihahn Cloete onoorwonne op 57. Lizaad Williams (2/50) was weer onder die paaltjies. Die Knights het die loot in Bloemfontein gewen en was met uitskeityd op 307/7 teen die Dolphins. Raynard van Tonder (113) was die tuisspan se voorste kolwer terwyl Ottniel Baartman (2/69) tevrede kan wees met sy boulwerk. 