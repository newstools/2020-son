KUIKENMOORD kan verwag word wanneer Banyana Banyana die Comore vandag in die twee spanne se laaste groepwedstryd van die Cosafabekerreeks pak. Die stryd begin 15:30 in die Wolfson-stadion in Port Elizabeth. Desiree Ellis (afrigter) en haar SA troepe is tot dusver met al hul verspeelde kanse voor die doelhok in ’n verwoestende bui. Banyana Banyana het Angola in die openingswedstryd met 2-0 ore aangesit en dit Vrydag opgevolg met ’n kliniese sege van 5-0 oor Eswatini. Die Comore jag hul eerste sege van die toernooi nadat hulle in hul eerste wedstryd teen Eswatini met 2-4 vasgeval het. Die Comore het in hul tweede wedstryd teen Angola met 1-1 gelykop gespeel. Volgens Ellis verkies sy om liewer op haar eie span te fokus as op sy volgende opponent. “So goed soos wat ons uitslae tot dusver in die toernooi was, is daar nog baie ruimte vir verbetering van ons kant af,” wys Ellis uit. “Ek dink ons goal telly in albei wedstryde kon veel hoër gewees het as ons ons kanse beter benut het,” voeg sy by. Ellis, wat die toernooi gebruik om meer jong, plaaslike talent te kweek en hulle bloot te stel, sê sy is baie tevrede met die positiewe reaksie van haar groep. Verdedig Sy kan veral tevrede wees as ’n mens in ag neem dat die SA nasionale vrouespan vir sewe maande in limbo was weens die Covid-19-onderbreking. Banyana Banyana jag nou hul vierde agtereenvolgende Cosafa­beker-titel en is die gunstelingspan om die titel op sy tuisbodem te verdedig. Dis veral spelers soos Gabriela Salgado van Gauteng op regtervleuel wat ’n groot impak maak met haar oog vir doele. Hulle pak die wenner van groep C Donderdag in die tweede halfeindstryd. Die eerste semifinaal word op 12 November beslis tussen die wenner van groep B en die tweede beste geplaaste span uit die drie groepe. Die eindstryd word op Saterdag – ook in die Wolf­son-stadion – beslis.