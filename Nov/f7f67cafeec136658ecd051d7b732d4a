OLE Gunnar Solskjær weier om kommentaar te lewer oor die realiteit dat sy uurglas by Manchester United dalk nou leeggeloop het – met Mauricio Pochettino wat wag om hom op te volg. “Ek wil nie kommentaar hieroor lewer nie,” het Solskjær uitdruklik gesê. “Dis nog vroeg. Daar sal maar altyd opinies wees. Ons moet nou sterk staan. Die klub het my aangestel om ’n job te doen. Ek doen dit tot die beste van my vermoë met my personeel.” Die Noorweër se benoude spronge volg ná Woensdag se ver­nederende Champions League-nederlaag van 1-2 teen Istanbul Basaksehir. Doele deur Demba Ba en Edin Visca het aan die Turkse champ ’n eerste en geskiedkundige sege in die kompetisie besorg, terwyl Anthony Martial se doel niks behalwe ’n troos was nie. Dis ook die manier hoe United die 35-jarige Ba toegelaat het om eerste bloed te trek wat die tonge behoorlik laat klap. United het al sy spelers, selfs die defenders, hoog in die veld opgestuur en Ba alleen by die halfpadlyn gelos. Toe die bal van agter uitgespeel is, was Ba ongemerk toe hy die bal ontvang op pad na United se doelhok om Dean Henderson met ’n one-on-one te klop. Voormalige United-spelers soos Paul Scholes en Rio Ferdinand het die Red Devils behoorlik ingeklim en dié aksie as seunsokker beskryf. “Dié doel is komies, lagwekkend,” het Scholes uitgewys. “Dit kan net ’n speler se skuld wees. Jy kan nie die personeel of die afrigters daarvoor blameer nie. Dit kom neer op organisasie. Dit is soos o. 10-sokker. Vernederend. “Ek het geen idee wat die defence gedink het nie.” Ferdinand het op sy beurt gesê: “Dis absoluut malligheid! Waar was die defence? Waar was die speler wat die defence moes organiseer?” Dit gons behoorlik dat nóg ’n nederlaag môre op Goodison Park teen Everton die einde van Solskjær se pad kan beteken. Wat hierdie Premierliga-stryd soveel meer uitdagend vir Manchester United maak, is die feit dat Carlo Ancelotti, manager, se span net so desperaat is vir ’n oorwinning omdat die Toffees segeloos van hul vorige twee wedstryde weggestap het. – AP