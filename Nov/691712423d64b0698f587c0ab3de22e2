DAAR is nie moans tussen die Barcelona-spanmaats Antoine Griezmann en Lionel Messi nie. Griezmann het gister besluit om die geskinner stil te maak oor hy en die sesmalige Ballon d’Or-wenner, Messi, mekaar glo nie likes nie. Eric Olhats, Griezmann se oom en voorma­lige agent, het vroeër vandeesmaand gesê Messi se “magsbeheptheid” maak die lewe vir Griezmann moeilik. Hy het ook gesê dis vir niemand maklik om in dieselfde klub as Messi te speel nie. Messi het laas week teruggekap en gesê hy raak moeg van blameer word vir al die probleme by Barcelona. Griezmann het gister besluit hy kan nie langer stilbly oor die stories van ’n stryery met Messi nie. Die Fransman het in ’n onderhoud met Movi­star gesê: “Ek het ’n langerige ruk die kommentaar vir eers net dopgehou. Nou is dit tyd om te sê dit is nou genoeg. “My suster is my agent, maar sy praat nie. Nie eens my ouers praat nie. Omdat niemand praat nie, gee Eric sy opinie. Dit kan tot skade ly en twyfel saai oor my werkverhouding met Leo. “Leo weet ek het baie respek vir hom. Ek leer by hom. My oom weet nie so mooi hoe dinge in sokker werk nie. ’n Joernalis soek soms kommentaar by jou. “Ek het vir Leo gesê ek het niks daarmee uit te waai nie. Ek praat nie met hulle nie.” – Reuters