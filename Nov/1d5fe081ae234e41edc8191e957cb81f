'N JONG winkeleienaar van KwaZulu-Natal het Dinsdag in die hof verskyn op 'n klag van moord nadat hy 'n tienerseun tydens 'n betoging doodgeskiet het. Die voorval het op 22 November gebeur toe 'n groep inwoners van KwaMashu die 24-jarige man se winkel bestorm en hom beveel het om te loop. Kapt. Nqobile Gwala, 'n polisiewoordvoerder, sê die eienaar het skote op die groep inwoners afgevuur en die 17-jarige Xolani Sithole noodlottig gewond. Gwala sê die polisie se eenheid vir openbare orde is na die toneel en het die groep betogers gevind waar hulle besig was om die winkel te plunder en die winkeleienaar rond te jaag. Die eienaar is gearresteer en die polisie het op 'n 9mm-vuurwapen en 21 rondes ammunisie beslag gelê. Vyf ander verdagtes is ook op 'n klag van openbare geweld gearresteer. Die polisie se ondersoek het intussen bevind dat die vuurwapen in Oktober 2014 tydens 'n huisbraak in die Greenwood Park-gebied gesteel is.