CAPE Town All Stars is duidelik ernstig oor sy aanslag in dié seisoen se terugkeer tot die Nasionale Eerste Liga. Die Kaapse klub het gister 24 spelers gekontrakteer. All Stars maak ’n terugkeer tot die Eerste Liga nadat hy TS Galaxy se status oorgekoop het. TS Galaxy is tot die Premierliga (PSL) gepromoveer toe hy die PSL-status van Highlands Park gekoop het. Dié klub se Eerste Liga-status was toe up for grabs en All Stars het vinnig gespring om dit te koop. Onder die spelers wat die eienaar, Lunga Ncwana, gekoop het, is die twe voormalige Ajax Cape Town-spelers Toriq Losper en Ndiviwe Mdabuka. Jarrod Moroole, wat Stellenbosch FC in 2018-’19 gehelp het om die Eerste Liga te wen en promosie tot die PSL te kry, gaan ook vir All Stars kom help. Losper (28), wat vir een seisoen sonder ’n span was, het aan KickOff.com gesê hy kan nie wag om waarde tot All Stars se Eerste Liga-aanslag te voeg nie. “Ek was vir ’n jaar uit. Dit is lekker om terug te wees. Ek ken Kaapstad goed, want ek kom van hier. Ek gaan nou onder ’n coach speel wat my goed ken en weet wat my sterk punte is,” het Losper gesê. “My persoonlike doel is om 12 doele vir die seisoen aan te teken, ’n bydrae tot ander spanmaats se doele te maak en die Eerste Liga te wen. “Daarna kan ek begin dink aan weer in die PSL speel en dalk in Europa.”