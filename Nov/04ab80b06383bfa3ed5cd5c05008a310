Die man wat verlede jaar in Stellenbosch oor ’n sekuriteitswag gery het, is vandeesweek ses jaar tronkstraf opgelê. Vyf jaar daarvan is opgeskort op voorwaarde dat hy nie weer aan poging tot moord skuldig bevind word nie, berig News24. Die Stellenbosse streekhof het Johan Steyn Donderdag ook drie jaar korrektiewe toesig opgelê omdat hy oor Mzwanele Wellem gery het. Steyn gaan vir die duur van sy straf onder huisarres wees in Uitzicht, Durbanville. Hy mag net werk toe gaan en een keer per week kerk toe. Hiermee saam moet hy 576 uur gemeenskapsdiens verrig en programme oor menseregte en teen-geweld-vaardighede voltooi. Wellem het maar ’n maand by Die Boord-winkelkompleks gewerk toe die voorval op 30 April 2019 plaasgevind het. Steyn se regsverteenwoordiger, Bruce Hendricks, het gesê die vonnis is gebalanseerd en al die toepaslike faktore is in ag geneem. Wellem het aan MatieMedia gesê sy lewe sal nooit weer dieselfde wees nie; hy sal altyd die letsels dra van wat gebeur het. ’n CCTV-video van die voorval het soos ’n veldbrand in die sosiale media versprei. Daarin kan gesien word hoe die bestuurder van ’n wit bakkie buite die winkelkompleks met ’n sekuriteitswag praat. Die wag wys vir die bestuurder hy kan nie ry in die rigting waarheen hy wil nie. Dit lyk of hy dit onder sy aandag wil bring dat dit ’n eenrigtingpad is. Die interaksie hou ’n paar sekondes aan. Dan jaag die bestuurder oor die sekuriteitswag – voor al die mense in die parkeerarea. Een omstander probeer die bakkie stop, maar dié jaag weg terwyl die wag doodstil op die grond lê. 