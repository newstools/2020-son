'N AMBULANSSPAN van Melomed is die afgelope week in Khayelitsha oppad na 'n siek pasiënt aangeval en beroof. Die voorval het gebeur terwyl die ambulans oppad na die polisie was wat hulle na die pasiënt moes vergesel. Weens die aanvalle op nooddienswerkers, behels protokol dat die polisie hulle na hoë-risiko areas moet vergesel. 'n Lid van die ambulanspersoneel se selfoon is in die voorval beroof. Die rowers het probeer om die res van die span se beursies te kry, maar die bestuurder het weggejaag. Die rowers het toe op die ambulans geskiet. Shammema Adams, 'n woordvoerder van Melomed, sê die ambulansspan was baie gelukkig om nie raakgeskiet te word nie. Adams sê 'n aantal ambulansdienste, veral privaatdienste, is ongemaklik om op oproepe in hoë-risiko areas te reager, maar dat die maatskappy se paramedics hul lewens waag om die gemeenskap te dien. "Maar weens dié ernstige en ontstellende voorval, gaan Melomed24 herevalueer of dit moet voortgaan om dienste aan pasiënte in die sogenaamde rooisones te lewer omdat die veiligheid van ons personeel en pasiënte uiters belangrik is." Reëlings is agterna getref vir 'n ander ambulans om na die siek persoon te gaan. - News24