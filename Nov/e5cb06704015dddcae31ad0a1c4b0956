DIE land sit op ’n tikkende tydbom ná die aankondiging van Li­ndiwe Sisulu, minister van menslike nedersettings, dat Hop-huise voortaan net vir bejaardes, gestremdes, gesinne met kinders as hoofde en MK-veterane gebou gaan word. Quinton Adams, die bekende Shackbuilder, is baie bekommerd hieroor. “Ons werk elke dag met mense wat in informele strukture sonder basiese dienste woon. “In die Wes-Kaap is die agterstand 600 000 huise. Dit lei dan reeds tot onwettige grondbesettings. “Waglyste raak net langer. Dit gaan lei tot ’n rebellie van die huisloses. Die regering wil nou net die grond verskaf en mense moet self huise bou. “Waarmee? Daarom eis ons ’n housing summit met alle rolspelers.” Volgens Adams kon daardie R600 miljoen wat in die Vrystaat aan kontrakteurs vir Hop-huise betaal is voordat ’n stuk werk gedoen is, voorkom gewees het. “Hoekom die armes hiervoor straf? Die regering, burgerlike samelewing en besigheid moet saamwerk. “Daar is kundigheid buite die regering wat reeds behuisingsprojekte effektief bestuur en afgehandel het. Waarom nie hulle betrek nie? “Daarom stel ek voor dat daar ’n housing fund gestig word wat deur civil society bestuur word en besigheid wat ’n moontlike antwoord op die dreigende behuisingskrisis kan wees.” Dawid Kamfer, ’n raadslid van Mosselbaai en Icosa-bestuurslid, voeg by: “Die besluit is fataal vir die armes. Dit gaan die begin wees van erge morele verval. ’n Huis gee waardigheid aan mense. Gekheid “Dit druis in teen die Grondwet se ‘houses for all’. “Waar moet die mense geld kry om self huise te bou as hulle werkloos is en nie eens kos het om te eet nie? Die regering moet hierdie totale gekheid stop.”