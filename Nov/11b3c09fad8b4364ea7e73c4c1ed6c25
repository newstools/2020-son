ONS gaan nou meer van Deelia en die ander blomdraers op die kassie sien. In 2019 het Fadielah “Deelia” Gamildien, ’n blommeverkoper van Kaapstad se Trafalgar-blommemark, in ’n episode van Die Siener kykers met haar pittige sêgoed laat glimlag. Nou kan kykers daarna uitsien om nóg van Deelia te sien in ’n dokumentêre reeks, Blomdraers, wat vanaf 30 Desember om 20:00 op kykNET (DStv-kanaal 144) uitgesaai word. In Blomdraers, wat uit twee episodes bestaan, word die geskiedenis van die blommeverkopers in die Kaap verken. Die fokus is veral op die 150 jaar oue blommemark in Adderley­straat. Daar word gekyk na die roete van blomme na die mark – vanaf die plase in Gauteng tot die blomme-veilings by Multiflora in Johannesburg en dan die aankoms uiteindelik in Adderleystraat, Kaapstad. Kykers ontmoet ook vir Cecilia, die oudste blomdraer op die mark. Blomdraer is die naam wat Deelia en die ander blommeverkopers van Adderleystraat dekades gelede vir hulself gegee het. Deelia se gesin verskyn ook in die reeks. Hulle woon in ’n beskeie huis in Grassy Park. ’n Tragiese voorval het haar en haar gesin ’n ruk gelede getref – kykers sal saam met Deelia trane hieroor stort. “Blomdraers openbaar vir die eerste keer op TV die ware storie van die legendariese blommeverkopers van die Kaap,” verduidelik Rian van Heerden, vervaardiger van die reeks. “Hoe het die blommemark ontstaan, wat was hul impak deur die dekades op die Kaap, sy flora en sy mense, en hoe het die blomdraer Fadielah Gamildien daarin geslaag om die datum van die parlementsopening te skuif? Moenie die ware verhaal van dié fassinerende en innemende karakters misloop nie!”