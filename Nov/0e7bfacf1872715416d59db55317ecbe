OM IN die toekoms vir die Proteas te speel, is die hoofrede waarom Lizaad Wil­liams die Cape Cobras vir die Titans verruil het. Williams het sommer met die intrapslag van die nuwe seisoen ook die keurders ’n sterk boodskap gestuur: “Watch my”. Dié 27-jarige boorling van Vredenburg het ’n reuserol in die Titans se sege van twee paaltjies oor die Cobras gespeel. Williams het 6/74 platgetrek in die wedstryd wat Donderdag op Nuweland geëindig het. Williams beskou sy agt seisoene by die Wes-Kaapse franchise as waardevol, maar die skuif na die noorde was vir hom die beste besluit in sy loopbaan. Hy is egter haastig om te sê: “Een swaeltjie maak nie ’n somer nie. Die pad na die nasionale span is nog lank. Pleit “Ten minste weet ek ek sal baie meer speelkans by die Titans as in die Kaap kry.” Hy glo as hy die nasionale span sou haal, sal dit ’n positiewe boodskap aan veral die mense van die Weskus uitstuur. “Ek glo daar is talle meer Lizaads in die Weskus. “Die talent scouts moenie net in die gegoede areas gaan kyk nie,” pleit hy. Williams vertel hy moes by die Cobras maar altyd plek maak vir een of ander “sterspeler”, terwyl hy geglo het hy is beter geskik as van die spelers vir wie hy moes plek maak. Hy het gelukkig vrede daarmee gemaak en is tot dusver baie gelukkig in Pretoria. Hy skryf sy span se sege oor die Cobras toe aan ’n spanpoging. “Hier word nie onderskei tussen die verskillende afdelings nie. “Kolwers en boulers se aandele word ewe veel waardeer. “Kyk net na die uitstekende kolfbydrae van Junior Dala,” verduidelik Williams. Hy glo egter sy deurbraak vroeg in die Cobras se tweede kolfbeurt – toe hy die paaltjies van Janneman Malan (1) en die Cobras-kaptein, Zubayr Hamza (0), geneem het – het sy span op die wenpad geplaas. Aksie Williams se aandag is nou op die Titans se tweede wedstryd wat vandag teen die Warriors in Port Elizabeth begin. Die Cobras is teen die Lions op die Wanderers in aksie, terwyl die Knights en die Dolphins in Bloemfontein swaarde kruis.