’N JAAR van pyn en lyding. Dís hoe die mammie van Ayesha Kelly 2020 sal onthou. Deur die hele pandemie was daar ’n ander pandemie op Inshaaf Kelly se mind: die geweld wat haar dogtertjie ’n jaar gelede van haar af weggeruk het. Klein Ayesha (10) se dood het die hele land geruk toe sy tydens die Desember-skoolvakansie in bendes se kruisvuur beland het. Sy was op pad na ’n huiswinkel net meters weg van haar huis af toe die skote begin klap het. Die leerder van die Primêre Skool Tafelsig is in die rug getref en het later op die toneel beswyk. Die saak het baie media-aandag gekry, asook die aandag van die polisieminister, Bheki Cele. Cameron Julius en Nathaneal Arendse is vir die moord in hegtenis geneem. Later is ’n derde verdagte, Chadwin Williams, ná flink ondersoekwerk ook gearresteer. Arendse, wat voorheen bail gesoek het, is gedurende die saak in die tronk oorlede. In die loop van die hofsaak het Julius en Williams se klagstate gegroei na 10 meer sake elk. Vier van die klagte is poging tot moord, een klag is moord en vyf het te doen met die oortreding van die Poca-wet. Kelly sê hoewel sy almal se ondersteuning baie waardeer, voel sy steeds hulpeloos. Die mammie wil haar dogter se memory lewend hou deur op die eerste herdenking van haar dood ’n gedenkdiens te hou. Kelly beskryf die jaar as bitter moeilik. “Haar birthday was ’n baie sware dag vir my. Guy Fawkes was net so moeilik, want sy het altyd so uitgesien na die vuurwerk. “Sy was soos enige kind, maar sy was mý kind. My spesiale kind ...” Verloor Kelly sê die gedenkdiens is ook vir haar ’n manier om dankie aan die mense te sê vir hul ongelooflike ondersteuning. “Om ’n kind te verloor is ’n pyn wat ek nooit enige een toewens nie. Daarom wil ons party packets vir die kinders maak.” Julius en Williams verskyn op 5 Februarie in die Wes-Kaapse hooggeregshof. Enige iemand wat Kelly wil help, kan haar kontak by 064 029 6561.