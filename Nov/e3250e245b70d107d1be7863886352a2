INFORMELE sportsoorte soos landjie-netbal en -krieket toon die laaste ruk reuse-groei. Soveel so dat die Kaapse Wynland-netbalfederasie deesdae landjie-netbal nie net as ’n amptelike sport erken nie, hy vat ook hande met die organiseerders van die spel. Victor Mouton, voorsitter van die Grassroots-sport-en-kultuur-organisasie van die Paarl, is in sy noppies met die groei van veral landjie-netbal in die Drakenstein-area. Altesaam 21 van Grassroots se meisies het onlangs afrigting by Bennie Saayman ontvang wat in netbalkringe alombekend is vir haar betrokkenheid by die afrigting en administrasie van die spel. Mouton sê hy wil graag meer meisies laat kennis neem van landjie-netbal en die voordele wat dit vir die deelnemers inhou. Hy sê ook die Grassroots-program het ’n groter einddoel voor oë. “Ons gebruik sport as ’n middel om die jeug te bemagtig, maar dit gaan nie nét oor sport nie. Ons wil hulle op ander vlakke ook bemagtig en ontwikkel. “Ons leer hulle byvoorbeeld van vergaderingsprosedures, wat ’n bywoningsregister is en hoe dit reg geadministreer word en hoe om notules te neem, dit te verwerk en te liasseer. “Ons gee hulle dus die volle scope van sport, asook die administrasie daarvan.” Volgens Mouton is Grassroots in 2019 saamgestel. “Verskillende NPO’s, soos Monte Christo Miqlat, Bright Stars Winelands Netball Federation en Fountain of Hope­ het dit begin­. Wellingtonse Landjiekrieket is ook ’n vennoot van ons. “Ons wil graag ons kinders in ’n patroon bring wat ’n positiewe verandering in hul lewe teweeg bring. “Ons speel deesdae nie nét op die landjie nie, ons neem ook aan georganiseerde wedstryde deel. “Ons speel byvoorbeeld op 5 Desember op die Boy Louw-velde hier in die Paarl. Ons jongelinge sien baie uit daarna. Die netbalfederasie sal die bestes uit hierdie wedstryde kies en hulle as hul ontwikkelingspan gebruik.” Mouton sê die einddoel is om hoop na gemeenskappe te bring en sport te gebruik om gemeenskappe ten goede te verander.