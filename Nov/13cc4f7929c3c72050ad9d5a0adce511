WARRICK Gelant glo die Stormers se agterlyn het nog baie meer om te wys. Die Springbok-heelagter het sedert sy aankoms in die Kaap met ongelooflike vertonings vorendag gekom. Die 25-jarige boorling van Knysna het Saterdag weer ’n groot rol in die Stormers se Superrugby Unlocked-oorwinning met 30-13 oor die Cheetahs op Nuweland gespeel. Gelant het gister in ’n aanlyn konferensie gesê: “Ja, ons het altyd geweet dat dit ’n ruk sou neem vir die proses om reg te kom. “Die proses is stadig maar seker besig om vrugte af te werp. Ons spel toon nou ’n opwaartse kurwe. Selfs die ou wat nie speel nie, maak ook ’n bydrae sodat ons almal ons beste kan lewer.” Die Stormers se laaste Superrugby-kragmeting (met die Sharks in Durban) is gister weens Covid-19-regulasies afgelas. Dit beteken dat Gelant se volgende game volgende week in die Currie Cup op Nuweland in die streeptrui van die Westelike Provinsie teen sy ou spanmaats van die Blou Bulle gaan wees. “Ek voel die Bulls is tans die beste span in die kompetisie, maar ons is ook nie dieselfde span wat ons twee weke gelede was nie,” het Gelant gewaarsku. “Ons sien uiteraard uit na die uitdaging om onsself te toets teen wat tans die beste span in die kompetisie is.” Volgens Dawie Snyman, aanvalsafrigter van die Stormers, was Gelant tot dusver ’n groot aanwins vir die Kapenaars. “Warrick het nie net baie ervaring van Superrugby nie, hy was saam met die Bokke wat laas jaar die World Cup gewen het. “Ons stel baie vertroue in sy kennis en die input wat hy gee. Sy leierskap op die veld was tot dusver fenomenaal. “Hy bring veral ook baie kalmte vir van die youngsters in die agterlyn.”