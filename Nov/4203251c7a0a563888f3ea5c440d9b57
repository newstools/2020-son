LUNGI Ngidi is die jongste Suid-Afrikaanse sportster wat in die stal is van Roc Nation, een van die wêreld se voorste vermaak- en sportbemarkingsagentskappe. Roc Nation is die rapper Jay-Z se maatskappy. Dit het van die wêreld se voorste sterre op sy boeke. Ngidi, snelbouler van die Proteas, is die eerste krieketspeler na wie se belange Roc Nation omsien. Hy is die derde plaaslike sportman wat by die Roc Nation-familie aansluit. Die ander twee is die Bok-kaptein, Siya Kolisi, en -vleuel Cheslin Kolbe. Ngidi (24) sê: “Ek is geïnspireer deur alles wat Roc Nation gedoen het sedert hy die familie in Suid-Afrika laat groei het. “Ek hou van die visie, kultuur en alles waarvoor hulle staan. Ek as mens vind aanklank daarby. “Dit is regtig belangrik om ’n toegewyde span te hê wat my help om my gerus te stel en te verseker dat ek elke keer dat ek gaan speel, na die beste van my vermoë kan optree en my loopbaan vir Suid-Afrika verder kan laat groei.” Roc Nation verteenwoordig ook sokkerspelers uit die Engelse Premierliga, soos Marcus Rashford, Kevin de Bruyne en Wilfried Zaha, en vermaaklikheidsterre soos Rihanna en Shakira. In ’n verklaring sê die maatskappy Ngidi is die perfekte kandidaat vir sy handelsmerk. “Lungi is ’n wonderlike, talentvolle jong man. Hy het die vermoë en dryfkrag om die beste snelbouler ter wêreld te wees,” sê Michael Yormark, president van Roc Nation International. “Ons is verheug daaroor om saam met hom op dié reis te wees, om al sy doelstellings te bereik. Ingeligtes “Sy medelye met en toewyding aan filantropiese werk strook perfek met ons maatskappywaardes en -gees. Die mense van Suid-Afrika het ons met ope arms verwelkom. “As maatskappy sal ons voortgaan om die land te ondersteun op watter manier ons ook al kan.” Yormark het dié week in die Kaap met Ngidi en Kolisi vergader. Hy was volgens ingeligtes ook lid van die konsortium MVM Holdings se afvaardiging wat Vrydag met WP Rugby vergader het om ’n beherende aandeel in die unie te bekom.