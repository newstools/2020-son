DIE Springbokke inspireer steeds Suid-Afrikaners nadat hulle laas jaar die World Cup in Japan gewen het. Gister was die eenjarige herdenking van die Bokke se merkwaardige oorwinning met 32-12 oor Engeland in die eindstryd van die World Cup in Yokohama. Siya Kolisi het op dié dag die derde Bok-kaptein geword wat daarin kon slaag om die gesogte Webb Ellis-beker lig. Mark Alexander, president van die Suid-Afrikaanse Rugbyunie (Saru), het gister weereens beklemtoon sport kan ’n uitstekende bydrae tot maatskaplike samehorigheid in die Reënboognasie lewer. Alexander sê in ’n verklaring: “Die afgelope jaar was uiteraard moeilik weens die pandemie, maar volgende jaar is ons in ’n buitengewone rugbyjaar: Die Bokke sal teen die Britse en Ierse Leeus speel. “Ek twyfel nie dat hulle sal aanhou om hierdie nasie baie trots te maak met hul vertonings op die veld nie. Namens Saru wil ek die Bokke nogmaals bedank dat hulle soveel van ons mense geïnspireer het.” Rassie Erasmus, toe die afrigter, het gesê elke lid van die groep wat na Japan gegaan het, verdien geweldige eer vir sy wonderlike prestasie. “Dit was ’n volslae spanpoging – van spelers tot afrigters en bestuurspersoneel. Almal het ongelooflik hard gewerk en baie opofferings gemaak om die sukses te laat realiseer,” het hy gesê. Wanneer Erasmus nou terugkyk, is hy steeds verbaas oor die groot impak wat die oorwinning op alle Suid-Afrikaners gehad het. “Dit is regtig verstommend. Ek sal nooit die wonderlike verwelkomingstonele op die lughawe vergeet nie, of die duisende mense wat tydens die oorwinningsparades in die span se vreugde kom deel het. “ ’n Jaar later sê mense steeds hoe hulle die oorwinning geniet het en hoe trots hulle op die prestasie is.”