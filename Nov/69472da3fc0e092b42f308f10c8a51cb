LEE-ANN van Rooi is mooi dik van al die mishandeling en lelike woorde wat kykers van die gewilde sepie Suidooster haar toesnou. Dié briljante aktrise het haar dêm goed van haar taak gekwyt toe sy die karakter Farah in dié sepie vertolk het. Ongelukkig is haar karakter nie so gewild onder die kykers nie. Farah het ’n hegte gesin uitmekaar geskeur toe sy ’n verhouding met die getroude geloofsman AB (gespeel deur Cedwyn Joel) aangeknoop het. Die aktrise se storielyn is nou klaar en haar karakter gaan binnekort uit die sepie verdwyn. Maar dit beteken nie dat mense haar gou sal vergeet nie. Sommige kykers van die sepie kan nie fiksie van realiteit skei nie, en wil sommer vir Van Rooi te na kom oor Farah se dinge. Ek het geskrik toe ek sien watter dreigemente en beledigings TV-kykers die gesoute aktrise toesnou. Een kyker skryf in die sosiale media: “Ek moet jou darem êrens raakloop. “Die Here hoor my, ek sal jou vermorsel, vroumens. Jou Jezebel!” Gelukkig is Lee-Ann nie iemand wat op die mond geval is nie. Sy gaan nie toelaat dat enigeen haar so aanval nie. Die aktrise skryf op Facebook: “Kyk hie’, my laaste Suidooster-paycheck was meer as ’n maand gelede. Ek kan mos nou ook my bek rek. Ek staan reg en ek klap terug. Want my bors raak ook nou warm. “Is hier enige prokureurs wat kan raad gee oor hoe kunstenaars dié tipe abuse moet hanteer?” Die Suidooster-span het ook op sy amptelike Facebook-blad gevra dat kykers die kunstenaars moet respekteer. “Dit is ongelooflik lekker om te sien hoe kykers hulle inleef in ons storielyne. “Jul kommentaar en insae is baie welkom en nodig, maar ons vra dat julle asseblief net ook onthou daar is ’n onderskeid tussen karakter en akteur. “Dit is onnodig om gemeen of dreigend teenoor enige akteur te raak in die sosiale media of in persoon as gevolg van die rol wat vir hulle geskep is.” Onthou nou, maters, ons kunstenaars is ook maar net mense.