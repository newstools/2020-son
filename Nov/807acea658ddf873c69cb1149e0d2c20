DIE familie van ’n tienerseun is diep geskok nadat sy lyk gister in die vroeë oggendure ontdek is. Die gemeenskap van Ocean View is in rou gedompel oor die dood van die 16-jarige Tyrese Daniels. Die seun se lyk is omstreeks 04:45 in ’n kar in Virgostraat ontdek. Die blou Toyota waarin Tyrese se lyk ontdek is, het in ’n yard gestaan. Hy is geskiet. Tyrese was ’n gr. 9-leerder aan die Sekondêre Skool Ocean­ View. Sy ma, Monica Daniels, het gister vertel sy het hom Saterdagaand die laaste keer lewend gesien en sy het geen benul wat daarna gebeur het nie. Die 43-jarige Monica sê aan Son: “Ek weet nie hoekom my kind geskiet is nie. Ek was nie daar nie. “Iets maak net nie sin nie. Ek het hom nog Saterdagaand laas gesien toe hy die huis verlaat het. “Ek weet rêrig nie wat gebeur het nie. “Ek weet nie eens wie se kar daai is nie.” Die ma het vervolg: “Tyrese het nie ’n kar nie. Iemand het my Sondagoggend by die huis kom roep. Toe moes ek met ’n skok hoor sy body is in ’n kar gekry. “Ons bly nie eens in daai gedeelte van Ocean View nie. Ek weet rêrig nie. “Iets klink net nie reg oor die hele voorval nie.” Toe Son by die moordtoneel opdaag, was die polisie se forensiese kenners steeds besig om die voertuig vir leidrade te fynkam. Die geskokte ma sê Tyrese was haar enigste kind. ’n Baie hartseer Monica het gesê: “Hy het nie broers of susters gehad nie.” Sy het bygevoeg daar is nog geen begrafnisreëlings getref nie. ’n Polisiewoordvoerder, kapt. FC van Wyk, het die voorval bevestig. Van Wyk het bygevoeg die omstandighede rondom die voorval word nog ondersoek. “Die motief vir die moord is nog onbekend, maar dit word ook ondersoek.” Enige een met inligting word versoek om die Ocean View-polisiestasie by 021 783 8309 of Crime Stop by 08600 10111 te kontak.