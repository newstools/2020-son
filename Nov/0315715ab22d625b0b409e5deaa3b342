VANJAAR het die 16 dae van aktivisme teen geweld gekom in ’n periode waarin die land in ’n hele paar pandemies gewikkel is. Ons spartel met Covid-19, armoede en natuurlik die grootste siekte: geweld teen vroue en kinders. Vanjaar gaan die 16 dae weer duur tot Menseregtedag op 10 Desember. Vanjaar se tema is: “O­range the World: Fund, Re­spond, Prevent, Collect!” Volgens die groep Sonke Gender Justice het die bewusmakingsveldtog ná 25 jaar in die land nog geen wesenlike verskil gemaak aan die statistieke van geweld van dié aard nie. Vroeër vanjaar het pres. Cyril Ramaphosa gevra vir ’n routydperk vir lewensverlies weens Covid-19, asook dié wat weens gendergeweld gesterf het. Sonke Gender Justice ondersteun dié oproep van die president. Hoewel die groep die president ondersteun, is sy lede bekommerd dat daar nie ’n konkrete plan of beleid is om planne in plek te stel om die staat se volle verbintenis te verseker dat dié geweld die nekslag toegedien gaan word nie. Die groep voel daar makeer streng leiers en riglyne om die probleem te tackle. Sonke Gender Justice versoek dat ’n nasionale strategiese plan om hierdie voortslepende probleem op te los dringende aandag moet kry, eerste gestel word en baie noukeurig gekoördineer word.