“EK VOEL skaam oor die toestand van die veld en die geriewe as mense kom.” Só sê Griswald Hess, die tesourier van die Grabouw- krieketklub, wat baie ongelukkig is oor die toestand van die Grabouw-sportveld en die swak diens­lewering wat hulle ontvang. “Elke jaar speel ons krieket hier op die veld. “Ons betaal die munisipaliteit vir sy dienste deur ons seisoenale pakket, maar wanneer ons wedstryde het, dan is die veld nie in ’n toestand vir ons om te gebruik nie. “Dit beteken dan ons moet ’n ander plek kry en dan ekstra geld betaal wanneer ons klaar ons pakket betaal het,” sê hy. Hess kla hulle betaal vir ’n diens, maar moet by tye self die veld voorberei. “ ’n Week of twee gelede het ons self die gras gesny omdat ons net aan die gang moet kom, maar dit is nie iets wat ons net van ons kant af kan doen nie,” sê hy. Hess sê hy dien ook op die plaaslike sportforum en het al daar ook sy kommer oor die toestand van die veld uitgespreek. “Voor die lockdown begin het, is nog niks gedoen nie; waar ander munisipaliteite se velde al regkom. “Ons begin in Januarie met ligawedstryde, maar ons moet nou so reël dat ons liewers iewers anders gaan speel as gevolg van die veld wat nie op standaard is nie.” Hess sê die laaste wat hulle op die veld gespeel het, was in Maart en die veld was gesny en netjies. “Ons het self die lyne getrek en die munisipaliteit rol miskien van 14:00 op ’n Vrydagmiddag tot 16:00 en dan vat ons oor,” sê hy. Hy sê dit is die tipe dinge wat hulle moet deurmaak omdat die munisipaliteit net nie sy kant bring nie. Volgens Hess is die klubhuis ’n oogseer. “Toe ons nog in Maartmaand gespeel het, was daar nog hekke aan die deure, maar die toestand van die klubhuis as ’n geheel was ook nie heeltemal goed nie. “Ons betaal ook om die klubhuise te gebruik, maar die krane en toiletgeriewe werk nie. Dis al twee jaar so. “Dit is net die dames se toilet wat werk, so ons het maar dit gebruik.” Hess sê daar was gesprekke dat daar geld is vir werk om gedoen te word op die veld. “Die probleem met die veld is die dreineringstelsel. Daar is ’n klomp oplossings bespreek, maar daar het nog niks gebeur nie.” Hy sê hulle het ’n voorstel gemaak dat sekuriteitsmaatreëls opgeskerp word. Nog ’n voorstel was dat die ligte aan gelos word sodat die persoon wat op die perseel woon, kan sien wat aangaan en enige verdagte gedrag kan aanmeld. “Dit is gedoen vir ’n kort tydjie en toe stop dit en dit is waar die inbrake en vandalisme toe plaasvind.” Die Theewaterskloof-munisipaliteit het teen druktyd nog nie op Son se navraag gereageer nie.