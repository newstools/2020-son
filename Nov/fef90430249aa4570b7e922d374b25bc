PRES. Donald Trump weier steeds om die uitslag van die Amerikaanse verkiesing te aanvaar, maar het Maandag die groen lig gegee vir die oorgangsproses om te begin. Volgens Chuck Schumer, die Demokrate se leier in die senaat, is dit die naaste wat Trump daaraan gaan kom om te erken dat Joe Biden hom in die verkiesing verslaan het. Emily Murphy, administrateur van die General Services Administration, verantwoordelik vir die oorgangsproses, het Biden reeds toegang tot befondsing en 'n amptelike kantoor gegee om met die proses te begin. Murphy is in 2017 deur Trump aangestel en het vroeër gesê dat sy dreigemente ontvang het omdat sy nie vroeër met die oorgangsproses begin het nie. Sy sê egter in 'n brief aan Biden sy was nie gedruk om die besluit te neem nie. Biden het intussen Maandag begin om lede van sy kabinet bekend te maak. Onder hulle is Anthony Blinken as minister van buitelandse sake, Jake Sullivan, as raadgewer oor nasionale veiligheid, Avril Haines, direkteur van nasionale intillegensie en Linda Thomas-Greenfield, ambassadeur tot die Verenigde Nasies. - Reuters