STEVE Barker, coach van Stellenbosch, maak beslis sy bedoelings duidelik om aanspraak te maak op ’n posisie onder die Premierliga (PSL) se topagt-spanne. Dis omdat Stellies laas seisoen in hul debuut-seisoen in die PSL beïndruk het, maar nie genoeg skietgoed gehad het om dié prestasie te behaal nie. Barker-hulle het in die 10de posisie geëindig – drie punte kort van ’n topagt-plek. Dis juis waarom die span van Matieland nou genoeg versterkings aanskaf om te verseker dat hy nie weer te kort skiet nie. Stellenbosch het Dinsdag sy inkopietog voortgesit toe hy die dienste van die hoog aangeslane 19-jarige Mswati Mavuso bekom het. Hy is ’n middelveldspeler wat al vir Witbank Spurs en Mbombela United gespeel het. Mavuso is Barker se agste nuwe besem van die seisoen. Die ander sluit in sy twee buitelandse spelers, Júnior Mendieta van Argentinië en Stanley Dimgba Sopuruchi van Nigerië. Stellies het ook die dienste van ervare spelers soos die voorma­lige Cape Town City goalie Sage Stephens en Wits se trio van Zitha Macheke, Solly Khunyedi en Phathutshedzo Nange bekom. Moet ook nie vergeet van die 17-jarige Roy-Keane Avontuur, wat dié seisoen geskiedenis gemaak het as die klub se jongste debutant in sy PSL-openingswedstryd teen Swallows nie. Barker het ook sy 22-jarige defender Azeemud-Deen Brenner van sy leentydperk by Ubuntu teruggebring. Barker sal nou moet ver­seker dat hy sy kombinasies en soort-vir-soort-opsies akkuraat kry om die beste uit sy span te kry. Stellenbosch hervat sy veldtog Saterdag in die Danie Craven-stadion teen Chippa United ná die internasionale break van twee weke.