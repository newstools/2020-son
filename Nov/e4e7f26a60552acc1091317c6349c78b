ELTON Jantjies teen Morné Steyn, Burger Odendaal teen Cornal Hendricks en Wandisile Simelane teen Stedman Gans. Dít is van die liplek-lekker tweestryde waarna uitgesien kan word wanneer die Lions en Bulls mekaar môreaand op Ellispark in ’n Superrugby Unlocked-wedstryd die stryd aansê. Die Bulls kan waarskynlik as die gunstelinge beskou word nadat hulle die Stormers verlede Saterdag op Loftus Versfeld van die park af gespeel het. Die Pretorianers, met Jake White as afrigter en Duane Vermeulen as kaptein, skroom deesdae nie om die bal lug te gee nie. Hendricks en Gans gedy vanjaar in die middelveld en is waarskynlik die beste senterpaar in die kompetisie. Odendaal, wat verlede jaar nog die Bulls se kaptein was, het ook al ’n paar skitterende vertonings onder die belt. Daar is geen twyfel oor die magdom talent van Simelane, ’n voormalige ster van die Baba-Bokke, nie. Trouens, hy het dit laas Vrydag onderstreep deur ’n skitterende vertoning teen Griekwas te lewer. Die 22-jarige Simelane het ’n hand gehad in drie van die Lions se drieë en een van sy eie gedruk in hul 61-31-oorwinning oor die Kwaste. Dié naweek se wedstryd gaan waarskynlik bepaal word deur die twee ervare losskakels: Jantjies en Steyn. Wie ook al sy span op die voorvoet gaan hou, in die regte areas van die veld gaan laat speel en die beste na die pale gaan korrel, gaan waarskynlik die wedstryd wen. Voorlangs sal Marvin Orie en Ruben Schoeman van die Lions die lynstane teen die debutant Walt Steenkamp en Jason Jenkins wil oorheers. Die ervare Trevor Nyakane sal Sti Sithole wil wys wie’s baas in die skrums. Rasta Rasivhenge is die skeidsregter. Die wedstryd is van 19:00 regstreeks op SuperSport te sien. LIONS – Gianni Lombard, Stean Pienaar, Wandisile Simelane, Burger Odendaal, Courtnall Skosan, Elton Jantjies (k), Morné van den Berg, Len Massyn, Vincent Tshituka, MJ Pelser, Marvin Orie, Ruben Schoeman, Carlü Sadie, Jaco Visagie, Sti Sithole. BANK: PJ Botha, Nathan McBeth, Ruan Dreyer, Reinhard Nothnagel, Marnus Schoeman, Ross Cronjé, Dan Kriel, Tiaan Swanepoel. BULLS – David Kriel, Travis Ismaiel, Stedman Gans, Cornal Hendricks, Kurt-Lee Arendse, Morné Steyn, Ivan van Zyl, Duane Vermeulen (k), Elrigh Louw, Marco van Staden, Walt Steenkamp, Jason Jenkins, Trevor Nyakane, Johan Grobbelaar, Jacques van Rooyen. BANK: Joe van Zyl, Gerhard Steenekamp, Marcel van der Merwe, Sintu Manjezi, Nizaam Carr, Embrose Papier, Chris Smith, Marco Jansen van Vuren­.