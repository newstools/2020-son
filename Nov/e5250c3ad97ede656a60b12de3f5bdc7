DIT gons in die Stellenbosch-munisipaliteit nadat ’n local nuusverslaggewer glo ’n raadslid daar aangerand het. Die nuutverkose speaker, Wilhelmina Petersen, het die beweerde aanranding en intimidasie van rdl. Patricia Crawley deur ’n joernalis ten sterkte veroordeel. ’n Joernalis van ’n aanlyn publikasie het Crawley, die mayco-lid belas met finansiële dienste, na bewering aangerand nadat sy geweier het om kommentaar te lewer. Petersen verduidelik: “Die voorval deur ’n joernalis van StellenboschNews.com het voor ander raadslede, wetstoepassingsbeamptes en munisipale amptenare plaasgevind. Die raadslid het vriendelik geweier om kommentaar te lewer, wat daartoe gelei het dat die joernalis haar verbaal en fisiek geïntimideer het.” Selfoon Volgens Petersen sal ’n saak van aanranding en intimidasie by die polisie gemaak word. ’n Formele klag sal ook by die persombudsman teen die joernalis gelê word. Crawley het nie gister haar selfoon beantwoord toe Son haar om kommentaar gebel het nie. Danie Keet, redakteur van StellenboschNews.com het Maandag aan ’n aanlyn publikasie gesê hulle sal vra om na die beeldmateriaal te kyk. Volgens hom sal die beeldmateriaal bepaal of dit nodig is om enigsins verder kommentaar te lewer.