’N SEUN (10) van Montagu is laas jaar daarvan beskuldig dat hy ’n skerpmaker gesteel het. Dis iets wat sy ma sê absoluut onwaar is. Maar sedert die aantyging gemaak is en die beheerraad haar kind vir ’n jaar gestraf het, word hy volgens haar geboelie. Die ma sê sy het juis haar kind uit sy vorige skool gehaal omdat hy daar geboelie is. Sy het gedog dit sal beter gaan by sy nuwe skool, die Laerskool Koo, omdat die klasse kleiner is. Die ma sê haar kind sê toe hulle by die beheerraad voorgekom het, was daar klaar ’n jaar lange straf opgelê en dis op sy lêer geplaas. “Ons het hom na ’n sielkundige geneem. ’n Verslag is aan die skool gestuur met die name van die kinders wat hom boelie, maar niks is aan die saak gedoen nie. “Die laaste paar maande sedert hy terug is skool toe, kom hy huis toe met ver­skonings om nie skool toe te gaan nie. Ek het agtergekom hy is baie emosioneel.” Die ma beweer: “Ons het uitgevind die skoolhoof, wat ook sy klasonderwyser is, gee die kinders nog pak. “My kind is so bang om vir ons te sê wat gebeur omdat hy dink dit gaan weer gebeur.” Drie weke gelede, sê sy, het haar seun in so ’n toestand huis toe gekom, hy moes na die hospitaal geneem word. Volgens haar suster se kind wat in dieselfde klas is, het die meneer op hom geskel. Hy het blank gegaan en kon nie reageer nie. Die ma sê sowat ’n week gelede het die kind weer gekla dat die meneer hom geknyp het. “My seun het gesê die meneer het hom weer geskel en geknyp.” Die ma vertel hy het verduidelik wanneer hulle in die klas is en die meneer skryf goed op die bord, moet hulle dit afskryf. Maar as hy nie vinnig genoeg die werk klaar afgeskryf het nie, dan vee die meneer die werk van die bord af en dan word hy geskel. “Ek staan op vir my kind omdat ek aan sy toekoms dink. “Daar is ook in ’n brief aan ons gesê dat hy in gr. 4 gaan bly, maar hulle het nie eindeksamen geskryf nie.” Die bedroefde ma sê hulle kry ook boodskappe dat hul seun nie goed vorder nie en dat die hoof raadop is met die kind. Kerry Mauchline, woordvoerder vir die Wes-Kaapse minister van onderwys, Debbie Schäfer, sê die departement van onderwys beskou lyfstraf en enige vorm van misbruik as onaanvaarbaar. “Lyfstraf is onwettig kragtens die Suid-Afrikaanse Skolewet. “Aangesien die betrokke skool ’n onafhanklike skool is, word die ouers aangeraai om dit by die polisie en die Suid-Afrikaanse Raad vir Opvoeders aan te meld. “Hulle het die bevoegdheid om bewerings van wangedrag te ondersoek, selfs al is ’n onderwyser nie in diens van die provinsiale departement nie,” sê Mauchline. Die Laerskool Koo se bestuursliggaam sê die skool is wetlik verplig om alle persoonlike inligting van sy leerders genoegsaam te beskerm. Die openbaarmaking van persoonlike inligting van leerders sal hul reg tot privaatheid skend. Inligting wat verband hou met die leerder se fisieke en psigologiese gesondheid, die leerder se dissiplinêre rekord en akademiese prestasie is volgens die liggaam vertroulik en kan nie openbaar gemaak word nie. Die bestuursliggaam voeg by hy wil wel beklemtoon dat bullebakkery en wan­gedrag geen plek in die samelewing het nie. Die bestuursliggaam sê ook ’n skool is ’n mikrokosmos van die samelewing en hoewel dit sekere soorte gedrag weerspieël, bied dit die opvoeders ook die geleentheid om vir die leerders ’n voorbeeld te wees oor hoe om met waardigheid en re­spek op te tree. Die liggaam sê dit is hierdie voorbeeld wat die opvoeders van die Laerskool Koo vir sy leerders stel en dissipline word deur middel van ’n waardegedrewe program by leerders gekweek en nie deur lyfstraf nie. Die bestuursliggaam sê verder die veiligheid en welstand van die leerders bly die hoogste prioriteit van die skool. “By die Laerskool Koo implementeer ons ’n beleid van geen verdraagsaamheid vir bullebakkery en afknouery. “Enige voorval, hoe onbeduidend dit ook al mag voorkom, word volledig ondersoek en hanteer. “Die behoeftes van die leerders is ons eerste prioriteit en alles moontlik sal gedoen word om ’n omgewing te skep waar hulle veilig en gelukkig kan ontwikkel en groei,” sê die skool se bestuursliggaam.