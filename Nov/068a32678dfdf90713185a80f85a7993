DIE Spaanse sokkerreus FC Barcelona dagvaar glo hul voormalige doelskieter Neymar oor betalings wat verkeerdelik aan die Brasiliaanse ster gemaak is. El Mundo berig Barca het ontdek 'n bedrag van ongeveer €10 miljoen (R184 miljoen) is verkeerdelik aan Neymar betaal. Die Katalaanse sokkerklub wil nou die geld van die 28-jarige terugeis. Die Belastingowerheid van Spanje het glo die Blaugrana in kennis gestel dat die bedrag as 'n skenking op hul rekords weerspieël word tensy 'n besluit met die speler oor die foutiewe betaling bereik word. Neymar, wat Barca verlaat het om in 2017 by Paris Saint-Germain aan te sluit, is onlangs beveel om die La Liga-klub 'n bedrag van ongeveer €5 miljoen (R92 miljoen) te betaal nadat hy 'n hofstryd teen sy voormalige werkgewers verloor het weens beweerde uitstaande bonusse. - AP