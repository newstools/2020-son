OUDTSHOORN. – Die saak teen ’n vrou van Volmoed wat tereg staan op ’n aanklag van moord op haar man, is verlede week in die plaaslike streekhof vir uitspraak tot volgende jaar uitgestel. Susan Plaatjies (47) is daarvan aangekla dat sy die pa van hul drie kinders, Kiewiet (45), die aand van 2 Mei 2018 met ’n mes in die nek gesteek het. Hy is op die toneel dood. Een van die beskuldigde se kinders het deur middel van ’n tussenganger getuig hy het gesien hoedat sy ma die mes uit ’n rakkie haal en sy pa daarmee steek. Onder kruisverhoor het hy egter ontken dat hy dit gesien het. Volgens hom het hy sy ma ook hoor sê sy gaan sy pa doodsteek. Hy het daarna baie oor sy pa gehuil. Plaatjies pleit onskuldig omdat sy nie bedoel het om haar man dood te maak nie en omdat sy haar net ver­dedig het. Volgens haar was sy erg onder die invloed van alkohol nadat hulle twee die betrokke dag ’n vyfliter- kraantjie met hul AllPay gekoop het. Die slagoffer het haar glo van ontrouheid beskuldig, waarna ’n stryery ontstaan het. Rosetta Louw, Plaatjies se vriendin op wie se erf hulle in ’n wendy woon, het getuig dat een van die kinders­ haar omstreeks 03:00 die oggend wakker geklop en meegedeel het dat sy ma sy pa doodgesteek het. Sy het gaan kyk en die slagoffer half regop sien sit met bloed wat uit sy neus en mond loop. Hy was volgens haar toe reeds dood. Hyron­ Goulding, die staats­aanklaer, het betoog Plaatjies se lewe was nie in gevaar toe sy haar man die noodlottige steekwond toegedien het nie. Plaatjies se regshulpprokureur, Eugene Roos, vra vir haar vryspraak omdat die staat nie sy saak bo redelike twyfel bewys het nie. Die saak dien voor streeklanddros Retha Pretorius en is vir uitspraak tot 17 Februarie 2021 uitgestel. Plaatjies is tans uit op waarskuwing.