N MAN is vanoggend dood toe sy voertuig met ’n vragmotor op die R59 in Sasolburg in die Vrystaat gebots het. Russel Meiring, ’n woordvoerder van ER24-nooddienste sê toe hulle op die toneel aankom het die vragmotor aan die kant van die pad gelê en die ander voertuig is in die omgewing gevind. Volgens Meiring het die voorval om 05:00 vanoggend plaasgevind. “Daar word beweer dat die vragmotor aan die brand geslaan het toe dit met die ander voertuig gebots het. Dié bestuurder het geen besering opgedoen nie.” Meiring sê toe hulle die ander voertuig deursoek, het hulle gesien daar is ’n man binne die voertuig vasgekeer. Hy sê die man (40), die bestuurder van die kar, het veelvuldige beserings opgedoen en is op die toneel dood verklaar. Meer besonderhede rondom die ongeluk is nog nie bekend nie. Die toneel is aan die plaaslike oorhandig.