NEPO Laulala se aankoms, sowel as dié van sy babatjie, is goeie nuus vir die All Blacks, want hulle berei hulle­ voor vir ’n fisieke uitdaging teen Argentinië. Die All Blacks en Poemas pak mekaar Saterdag in die Bankwest Stadium in Parramatta naby Sydney in die Drienasies-kompetisie. Die eerste keuse op vaskopstut, Ofa Tu’ungafasi, het nog Dinsdagaand in ’n Sanzaar-tugverhoor verskyn vir ’n gevaarlike duikslag op die Wallaby Tom Wright. As hy geskors word, sal die All Blacks noodgedwonge ’n nuwe voorry moet kies. Die Wallaby-losvoorspeler Lachie Swinton is reeds gister vir vier weke geskors vir sy hoogvat op die All Black-slot Sam Whitelock. Die onervare Tyrel Lomax is ’n opsie aan die vaskopkant. Hy het reeds vier All Black-toetse agter sy naam as plaasvervanger. Die meer geharde Laulala, wat 17 van sy 27 toetse begin het, is straks ’n verstan­diger opsie teen ’n gewoonlik groot en fisieke Poema-pak. John Plumtree, hulpafrigter van die All Blacks, het bevestig dat Laulala hom by die span in Sydney aansluit. “Ons verwag Nepo hierdie week. Sy vrou het die lewe geskenk aan ’n pragtige babaseuntjie en hy sou Dinsdag of Woensdag hier aangekom het,” het die voormalige Shark-afrigter gesê. Die veteraan-loskopstut Joe Moody, wat die laaste twee toetse met harsingskudding misgeloop het, is ook beskikbaar om Argentinië te pak. Dis heel tydig vir die All Blacks voor hul derde wedstryd in die nuwe Drienasies-kompetisie. “Joe het mooi aangesterk en gaan beslis hierdie week beskikbaar wees,” het Plumtree bygevoeg. “Hy was verlede week baie naby (aan die span) en ons het besluit om hom buite rekening te hou vir sy veiligheid. Maar hy is reg om nou te speel.” Plumtree wou nie oor enige moontlike straf bespiegel wat aan Tu’ungafasi opgelê sal word nadat hy in die 23ste minuut afgestuur is in die nederlaag met 22-24 teen die Wallabies in Bris­bane nie. Swinton, Wallaby-flank, het ’n volle vier week lange skorsing ontvang nadat hy skuldig gepleit het vir ’n soort­gelyke hit op Whitelock wat hom ook ’n rooi kaart besorg het.