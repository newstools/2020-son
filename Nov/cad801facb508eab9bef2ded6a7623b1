WOLSELEY. – Die cops het ’n reusedeurbraak gemaak toe hulle op tik en Mandrax, asook ’n groot som geld beslag gelê het. Donderdag het Worcester se AGU-B-Relief-eenheid in die dorp gepatrolleer. Die cops het toe inligting ontvang oor ’n gesmokkel met drugs en veral tik by ’n perseel in Whitestraat. ’n Vrou het by die cops se aankoms aan hulle toestemming gegee om die perseel te deursoek. Koffietafel Die bloues het toe op 10 verpakkings tik met ’n gewig van 0,7 kg afgekom. Die geskatte straatmarkwaarde daarvan is R204 000. Daar is ook op twee sakke Mandrax-tablette beslag gelê. Die geskatte waarde daarvan is R92 000. Die dwelms is in ’n kompartement onderaan ’n koffietafel gevind. Twee geldsakke met ’n onbekende bedrag is ook gevind. Een sak het buitelandse banknote bevat. Een verdagte (25) is in hegtenis geneem en sal binnekort in die Wolseley-landdroshof verskyn.