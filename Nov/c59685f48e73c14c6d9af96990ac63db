TERWYL sy Cape Cobras-spanmaats vandag met Krieket Suid-Afrika se franchise-vierdag­reeks-veldtog begin, sal Jason Smith sy plek langs die kantlyn moet inneem. Smith is tans uit met ’n enkelbesering en gaan die Cobras se openingswedstryd teen die Titans op Nuweland, en waarskynlik ’n hele paar ander vir die 2020-’21-seisoen, misloop. Die talentvolle veelsydige speler is een van die ervare spelers wat die Cobras se afrigter, Ashwell Prince­,­ waarskynlik sou steun vir sukses – veral nadat talle hardebaarde die span verlaat het. Onder hulle is laas seisoen se kaptein, die draaiboulspesialis Dane Piedt. Die Wes-Kaapse franchise het Vrydag ’n enorme geldelike hupstoot ontvang met die nuus dat die speserymaker Six Gun Grill hom gaan borg. Six Gun Grill het ook as deel van die borgskap die naamregte van die Nuweland-stadion verkry. Smith vertel hy het drie weke gelede in ’n netoefening op Bolandpark in die Paarl sy enkel beseer. “Toe ek die uitslag van die skandering gekry het, tóé eers vind ek uit ek het ’n fyn krakie opgedoen. “Vir my is dit ’n reuse­terugslag, want ek wil graag vanjaar ’n impak maak. Maar beserings is iets waarmee ons as sportmanne moet saamleef,” het hy gesê. Volgens Smith gaan hy nóg drie weke buite aksie wees, waarna hy moontlik met oefensessies kan begin. Die 26-jarige het laas seisoen bestendigheid in sy loopbaan begin kry en in die plaaslike vierdagreeks ’n ordentlike 452 lopies in 8 stryde aangeteken. Hy het ook 13 paaltjies platgetrek.