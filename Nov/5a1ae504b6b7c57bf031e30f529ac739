DIE Wes-Kaapse minister van gemeenskapsveiligheid, Albert Fritz, is ontevrede oor die wysiging aan ’n wetsontwerp wat buurtwagte se funksies moontlik negatief kan raak. Fritz het die afgelope week ’n persverklaring uitgereik om sy standpunt hieroor bekend te maak. Volgens hom is daar 307 buurtwagte in die Wes-Kaap wat deur sy departement geakkrediteer is. “Buurtwagte het sedert die verordening van die Wes-Kaapse Gemeenskapsveiligheidswet baat gevind deur middel van opleiding, befondsing en meer aanspreeklikheid.” Bedoel Fritz sê hy is bekommerd oor klousule 81 van die wetsontwerp-wysiging. Dit lui dat buurtwagte geregistreer moet word. Hy sê: “Dis onduidelik wat daarmee bedoel word. Die Wes-Kaap het reeds genoeg wetgewing in dié verband, want die stigting en akkreditasie van buurtwagte val onder die Wes-Kaapse Gemeenskapsveiligheidswet.” Fritz sê hy is ook bekommerd oor die enkele polisiemag in die wysiging aan die wetsontwerp. Volgens hom kan die nosie dat alle polisiefunksies onder die nasionale regering moet val, die vordering benadeel wat die Wes-Kaapse regering tot dusver in die Wes-Kaap in die stryd teen bendegeweld gemaak het. Verdwyn “Dié wetgewing bedreig die vordering wat die Wes-Kaapse regering en die Stad Kaapstad sover deur die Wes-Kaapse veiligheidsplan gemaak het,” sê hy. “Ons het reeds ’n addisionele 500 wetstoepassers in gemeenskappe wat die meeste deur bendegeweld geraak word. “Die geweld het nie oornag verdwyn nie, maar ons het ’n groot vermindering in bendegeweld in areas soos Hanover Park gesien sedert die ontplooiing van dié 500 wetstoepassers.”