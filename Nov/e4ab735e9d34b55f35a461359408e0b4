DIE Westelike Provinsie Rugbyvoetbalunie (WPRVU) beskou dit as ’n groot struikelblok dat die Amerikaanse konsor­tium MVM Holdings aandring op ’n beherende belang in die unie. Die WPRVU se president, Zelt Marais, Ebrahim Rasool, voorsitter van die WPRVU se sakevleuel, en ander raadslede vergader môreaand met MVM se Marco Masotti om moontlike finaliteit in die onderhandelingsproses te kry. Masotti is die leier van dié Amerikaanse konsortium wat beheer oor die WPRVU se sakevleuel wil oorneem deur 51% van dié unie se aandele teen $6 miljoen (sowat R94 miljoen teen gister se wisselkoers) te bekom. Volgens Marais is die WPRVU nie van plan om sy beherende belang in die unie se sakevleuel aan die Yanks af te staan nie. Hy het per e-pos bevestig: “Die WPRVU se grondwet laat dit nie toe nie. Dit is ook baie onwaarskynlik dat die Suid-Afrikaanse Reserwebank die uitvoer van die unie se intellektuele eiendom na ’n buitelandse jurisdiksie sal goedkeur.” MVM het laat hoor dat hy die WP se finansiële state reeds maande gelede aangevra het as deel van ’n omsigtigheidsondersoek. Dis nooit aan hom oorhandig nie, en Marais het in sy e-pos verduidelik hoekom nie. “MVM het nie ingestem tot die minimum voorwaardes wat ons aangevra het nie. “Dit is nie onderhandelbaar nie en dis ook nie in ooreenstemming met ons grondwet nie,” het hy verduidelik. Die Amerikaners sê hul voorgestelde ooreenkoms is ’n belegging en nie ’n lening, soos deur die WP aangevoer nie. Marais sê die aanvanklike aanbod van MVM was 33,3% vir aandele en 66,7% van die ooreenkoms is ’n lening. Benewens die Amerikaanse konsor­tium het die WP-pre­sident bevestig die Kaapse franchise onderhandel tans met ander partye. Uitkoms “Ons het hulle (MVM) vir die minimum terme gevra en tot dusver het hulle nog nie na die paartie gekom nie. “Die hoop is dat almal rasioneel hieroor sal dink, soos in die geval met SuperSport se belegging in die Cheetahs en die Sharks,” het Marais­ bygevoeg. Dit gaan dus uiters interessant wees om te sien wat die uitkoms van môreaand se vergadering met die Amerikaners sal wees.