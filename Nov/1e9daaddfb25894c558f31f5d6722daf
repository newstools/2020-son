DEURSIGTIGHEID sal die nuwe wagwoord wees wanneer die beheerliggaam Wêreldrugby sy volgende gas­here kies die Wêreldbekertoernooie vir mans en vroue. Wêreldrugby se raad het Woensdag voorstelle deur sy Wêreldbekerraad goedgekeur vir ’n meer deursigtige proses by die aanwysing van gasheerlande vir sy twee hooftoernooie. ’n Ope elektroniese stemproses sal benut word en die uitslae van die stemmery sal gepubliseer word. Voorheen het Wêreldrugby die mag gehad om aan sy lederaad voorstelle te maak voordat die regte vir die aanbieding van ’n toernooi toegeken is. Oor die nuwe proses van die aanwysing van ’n gasheerland vir ’n Wêreldbekertoernooi het Wêreldrugby in ’n verklaring gesê: “Dié besluite is in lyn met die best-practice in die aanwysing van gashere vir groot sportgeleenthede. “Dit sal verseker dat rugby se Wêreldbekertoernooi vir ’n wye verskeidenheid van potensiële gashere toeganklik en aantreklik is.” Bill Beaumont, Wêreldrugby se voorsitter, het gesê: “Ek het daarna gestrewe om sleutel-veranderinge aan bestuursbesluite te maak en deursigtigheid, duidelikheid en bestendigheid te verbeter waar dit kom by ons besluitnemingsprosesse. “Die Wêreldbekertoernooie (vir mans en vroue) vorm die kern daarvan, aangesien dit ons hoofgebeurtenisse is en vir groot winste sorg.” Die proses om die volgende gasheerlande te kies, begin in Februarie. Dit sal teen Mei ten einde loop.