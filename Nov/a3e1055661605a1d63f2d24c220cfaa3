GEWAPENDE rowers het Donderdagaand in afsonderlike gevalle in die Strand twee huisgesinne van hul besittings beroof. Kapt. FC van Wyk, ’n polisiewoordvoerder, het die voorvalle bevestig. Die eerste voorval het omstreeks 20:30 in 11de Straat, Rusthof, plaasgevind. Die egpaar het in hul sitkamer gesit en TV kyk. Die voordeur was toe maar nie gesluit nie. Drie onbekende mans het in die huis ingebars en die egpaar met vuurwapens gedreig. Hul Samsung- en Mobicel-selfone is gevat. Hulle wou ook die flatscreen vat, maar kon dit nie van die muur loskry nie. Die rowers is weg in ’n onbekende kar. Om 21:00 is Mario Arangies (53) in sy maag geskiet toe drie onbekende rowers hom en sy gesin in Tyesi-singel in Allan Boesak Village met vuurwapens aangehou het. Arangies en sy vrou was besig om in die slaapkamer TV te kyk toe drie rowers hulle met vuurwapens bestorm het. Een van die rowers wou glo ’n vuurwapen van Arangies hê en het hom in die maag geskiet. Hulle het die gesin se swart Hyundai Atos (CEY 55644), asook ses selfone geroof. Die motor is later dieselfde aand in Lingelethu-Wes verlate gevind. Van Wyk sê geen arrestasies is nog gedoen nie, maar die cops ondersoek die sake.