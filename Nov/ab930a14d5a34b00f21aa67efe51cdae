DIE tonge klap oor watter agendas gedryf word in die vyf maande lange gesloer van Cape Town Tygerberg se LFA om tot ’n besluit te kom rakende die unie se geskorste hoof van skeidsregters, John Ross. Boonop gons dit onder die unie se klubs omdat hierdie saak steeds nie afgehandel is nie. Die unie-voorsitter en adjunkpresident van Safa Kaapstad, Andrew Bothman, het laas week aan Son bevestig dat Dawood Essack die saak behartig. Bothman het toe gesê die saak is aangehoor en hy wag nog op die paneel vir die bevinding. Ross, wat gedurende die apartheidsjare ’n polisieman was, is in Julie aangekla van oneer en neerhalende uit­latings aanlyn. Die saak is aanvanklik vertraag toe Bothman siek was. Gevolglik het CT Tygerberg se dissiplinêre komitee die saak vir bemiddeling verwys. Ross en sy regspan het na bewering hul ontevredenheid oor sekere aspekte uitgespreek. Daarna is die saak terugverwys na die dissiplinêre komitee, waar Essack aan die stuur van sake was. Die klagte teen Ross spruit uit sy uitlatings op Facebook. Hy het gesê hy weet nie waarom daar ’n bohaai oor Burnley-ondersteuners se White Lives Matter-banier gemaak word nie. In hierdie voorval in Junie het ’n vliegtuig met dié banier gedurende ’n Engelse Premierliga-stryd tussen Manchester City en Burnley oor die stadion gevlieg. Ross post toe: “Het die wêreld mal geword? So, Manchester City en Burnley speel op die Etihad. Ál die spelers dra Black Lives Matter-logo’s en kniel ter ondersteuning. “Dan vlieg iemand oor met ’n White Lives Matter-banier en dit ontstel Burnley. “As ’n elite-speler geweier het om die logo te dra, sou hy beswadder gewees het. So, die EPL glo wit lewens is afstootlik.”