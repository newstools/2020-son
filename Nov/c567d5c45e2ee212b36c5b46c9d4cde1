LAAT vir haar eie funeral omdat daar nie genoeg geld was om haar te begrawe nie. Oorle ant Sarah “Viena” Theron (60) is verlede maand begrawe, maar die drama rondom haar begrafnis spook nog by haar vriendin-buurvrou, Bahia Davids. Sy sê die pastoor wat die begrafnis gereël het, het geld uit die gemeenskap probeer kry daarvoor. Volgens Davids, ’n gemeenskapswerker, was Theron drie ure “laat vir haar eie begrafnis” in Hanover Park. Theron was veronderstel om op 17 Oktober begrawe te word, maar is toe eindelik eers op 18 Oktober begrawe. Davids verduidelik dat Theron nie in ’n burial was nie en sy wat Davids is, moes toe geldjies by die gemeenskap insamel om voort te gaan met die funeral. Davids vertel: “Ek is deur haar familie genader om met die begrafnis te help. Omdat ek Moesliem is, ken ek nie te veel van funerals nie, maar ek het dit gedoen omdat Viena baie goed vir die gemeenskap was.” Davids sê die familie het haar toe oor ’n past. Arnold Martin ingelig wat die goedkoopste funerals reël. “Ek het alles explain en hy’t gesê dis fine omdat hy altyd aan die gemeenskap teruggee. “Die koste was R4 500 vir die kerk, die kis, die ver­wydering van die liggaam by die hospitaal en om die doodsertifikaat kry.” Teleurstelling Davids sê hulle het ingestem – al het die gemeenskap gesukkel om die geld bymekaar te kry. “Die mense kry swaar, maar hulle het hul hande diep in hul sakke gesteek en hul harte oopgemaak en R6 500 gegee.” Davids sê die eerste teleurstelling was toe die pastoor haar ingelig het die funeral kon nie meer op die oorspronklike datum plaasvind nie. “Die Maandag voor die begrafnis is ons ingelig dat daar te veel mense begrawe moes word en dit sou ekstra kos om dit te doen. “Hy wou toe die funeral vir nóg ’n week uitstel, maar ons wou dit nie hê nie. “Toe agree ons op Sondag die 18de en die pastoor het belowe om vir ekstra goed te betaal omdat Sondag ook ekstra kos.” Davids vertel Martin het ekstra geld van iemand in die gemeenskap gevra, maar hy het dit toe glo nie gekry nie. “Alles het toe begin skeefloop. “Die Sondag het almal opgedaag en vir die lyk gewag wat 07:30 moes opdaag. Dit het toe al 10:00 geword en ál wat uitkom, is Viena. Verstaan “Die pastoor het soveel stories gehad en teen die tyd dat die lyk opgedaag het, moes als al oor gewees het.” Past. Martin sê: “Ek sal verstaan as die funeral nie gebeur het nie, maar als het soos beplan gegaan. Dit was uit my beheer dat die begraafplase daardie Saterdag besig was. Ek het uit my eie sak geld gevat om vir die Sondag te betaal. Ek kon ook nie help dat die lykswa-mense verlore geraak het nie.” Hy voeg by dat hy wel iemand vir geld gevra het, maar dat dit niks met die begrafnis te doen gehad het nie. “Die geld was klaar betaal en die funeral klaar gereël.” Martin sê ook dat hy deur Davids gedreig is – tot op ’n punt waar hy oorweeg het om nie meer te help nie. “Ek het nie ’n sent vir persoonlike gain gebruik nie. “Ek sal nooit dit aan my gemeenskap doen nie.”