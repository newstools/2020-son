LEWIS Hamilton se oorwinning in Formule Een se Bahreinse Grand Prix is gister oorskadu deur Romain Grosjean se skouspelagtige ongeluk in sy Haas-renmotor. Grosjean kon darem inderhaas spring uit die brandende wrak wat in die slag middeldeur geskeur is. Die wedren was nog net een ronde aan die gang toe Grosjean se renmotor ’n ander motor se wiel getref en hy beheer verloor en reguit in ’n versperring vasgejaag het. Die 34-jarige is vir ondersoek hospitaal toe geneem. “Dit is ’n wonderwerk dat hy leef,” het Damon Hill, wêreldkampioen in Formule Een se 1996-seisoen, oor die ongeluk gesê. Ian Roberts, mediese gedelegeerde van die FIA, het dadelik nader gestaan om Grosjean te help terwyl brandmeesters die brandende motor begin blus het. Volgens ’n Haas-woordvoerder het Grosjean ligte brandwonde aan sy hande en enkels opgedoen. Hy het moontlik ook ribbes gekraak. Die wedren is toe vir 20 minute gestaak voordat dit hervat is. Die blitsige Hamilton het nou sy vyfde agtereenvolgende wedren gewen.