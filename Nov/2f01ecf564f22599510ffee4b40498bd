EEN persoon is dood en een vermis toe ’n vissersboot Donderdag naby Rooi Els omgeslaan het. Volgens die National Sea Rescue Institute (NSRI) kon drie mans, waarvan een 'n tweelingbroer van die vermiste persoon is, daarin slaag om veilig by die strand uit te kom. Alan Meiklejohn, stasiebevelvoerder van die NSRI in Gordonsbaai, sê ’n massiewe soektog en reddingspan is geaktiveer nadat inligitng ontvang is van ’n vissersboot met vyf vissermanne van Mitchells Plain, wat omgeslaan het. Terwyl die drie veilig na die strand gekom het, is ’n soektog begin na die twee mans wat nog vermis is. “’n 48-jarige visserman wat tydens die soektog in die branders gevind is, is teruggebring na die seereddingsboot, maar is ongelukkig dood verklaar,” sê Meiklejohn. Polisieduikers het Vrydag die soektog voortgesit. - News24