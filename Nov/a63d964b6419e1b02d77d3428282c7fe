GATVOL inwoners van Manenberg het Woensdagaand buite die Manenberg-polisiestasie met plakkate betoog. Die inwoners is ontevrede oor die toenemende geweld en bendeskietery in die area. Dinsdag is ’n 10-jarige seun raakgeskiet en laas week is twee skoolkinders gewond nadat hulle in die bendes se kruisvuur beland het. Son het ook berig oor ’n ouma in haar 70’s wat Sondag in haar huis vermoor is. Haar kleinseun het dit na bewering gedoen. Verskeie mense is die afgelope maand noodlottig gewond in die bloedige oorlog wat tussen die Hard Livings- en Americans-bende woed. Baie inwoners meen die bendegeweld in hul midde hou vir hulle ’n groter gevaar in as wat enige pandemie kan dink om te doen. Die ongeluk­kiges voel die polisie kan nie die mense van Manenberg teen die bendeskietery beskerm nie. Die cops het op hul beurt ’n beroep op die gemeenskap gedoen om met inligting oor die bendegeweld na vore te kom. Die inwoners voer aan die bendegeweld het ’n uitkring-effek op hul lewe. Hulle sê hulle gaan op dienslewering gehamer word, want die bendegeweld kan maak dat mense uit vrees nie tot in die gebied wil kom nie. Volgens Bronwyn February van die Manenberg Youth Collective is die optog gehou om die cops verantwoordelik te hou vir dienslewering om hulle teen die bendegeweld te beskerm. Sy sê: “Dis ’n skending van ons menseregte. Hulle moet ons beskerm en in ons gemeenskap veilig laat voel.”