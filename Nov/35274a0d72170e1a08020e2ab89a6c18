MAMPINTSHA wil hê Babes Wodumo moet hom deel maak van haar “gemors” vir die res van hul lewe. Jip, Mandla Maphumulo, oftewel Ma­mpintsha het Bongekile Simelane, oftewel Babes Wodumo, gevra om met hom te trou. Oukei, dit was nou nie die mees romantiese proposal nie, maar ons weet mos dié tweetjies se verhouding grens aan toxic. Hulle het laas week verloof geraak tydens ’n radio-onderhoud op Gagasi FM se drive show. Mampintsha het die spesiale oomblik saam met hul fans op sy sosiale media gedeel. In die video wat hy gepost het, buig hy af op sy een knie en sê: “Ek wil hê jy moet my die gelukkigste man op aarde maak. “Ek wil deel wees van jou gemors. Ons date nou al geruime tyd in die stilte, so, ek wil dit nou net amptelik maak.” Nes die res van Suid-Afrika was Babes geskok en sy het verstom gevra: “Regtig?” Sy het toe natuurlik ja gesê. In die sosiale media was daar maar gemengde gevoelens oor die omstrede paartjie se verlowing. Sommige mense vergeet maar moeilik van die aanrandingsake wat die twee teen mekaar gemaak het. Ander meen hulle is hêppie solank Babes hêppie is.