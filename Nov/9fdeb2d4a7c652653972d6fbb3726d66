STRAAT-DICERS gooi ook die dice met hul lewe. Só sê die Stad Kaapstad nadat 77 verdagtes dié naweek vir talle soorte onwettige straatrenne gearresteer is. Volgens JP Smith, burgemeesterskomiteelid vir veiligheid en sekuriteit, is dit kommerwekkend dat meer as 80% van die jaers in onwettige straatrenne dronk bestuur. Smith sê: “Straatresies is onwettig en gevaarlik. Dis onverantwoordelik en misdadig om boonop dronk te bestuur. “Hulle gee nie om vir die wet of die lewe van ander mense nie.” By onwettige straatrenne Sondag in Seepunt en Bellville is sewe verdagtes gearresteer. Vyf van hulle was onder die invloed. In ’n soortgelyke operasie Saterdag in Durbanville is 14 verdagtes gevang van wie 12 dronk agter die stuurwiel was. Volgens Smith is dit kommerwekkend, veral met die vakansietyd op hande. Khat Die metro cops se Special Operations Unit het Sondag 10 verdagtes vir die besit van dwelms aangekeer. Hulle het op ’n tip-off ge­reageer en die verdagtes by Delmonte Court in Bellville gevang. Hulle het 109 pakke khat met ’n geskatte waarde van R1 600 by die verdagtes se woonstel gekonfiskeer. Die honde-eenheid het ook Dinsdag ’n groot klomp drugs in Elsiesrivier gekonfiskeer. Die metro cops het by ’n padblokkade ’n verdagte voertuig afgetrek. Toe hulle die kar deursoek, het hulle ’n klomp dagga met ’n straatwaarde van sowat R5 000 gevind. Die 33-jarige verdagte is op die toneel gearresteer. Die honde-eenheid het nóg ’n slag geslaan toe die honde in Halt Road ’n sak met 60 bankies dagga uitgesnuffel het. Die beamptes het die verdagte net daar gearresteer. In Delft is ’n wendyhuis deursoek en 13 bankies tik, ’n groot pak tik en 22 tiklollies, 40 halwe Mandrax-tablette, asook 11 daggazolle, 10 stoppe dagga, 2 parcels dagga en ’n bankie dagga is gekry. Vier verdagtes is gearresteer.