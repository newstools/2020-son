PEP Guardiola het koue water gegooi oor toenemende gerugte dat hy dalk eendag weer die leisels sal opneem as manager van die Spaanse sokkerreus Barcelona. Dit gaan deesdae maar sleg met Guardiola se voormalige klub. Hy het as speler daar naam gemaak en dit tot twee titels in die Uefa Champions League bestuur. Die ganse Barça-raad het laas week bedank nadat hulle met ’n mosie van wantroue gedreig is. Onder die nuwe man­ager, Ronald Koeman, sukkel die span ook om op die speelveld bestendig te vertoon. Al moet Guardiola nog sê of hy ’n nuwe kontrak gaan aanvaar om Manchester City af te rig, dink hy dis buite die kwessie dat hy hom gou weer by Camp Nou sal bevind. “Ek het dit al baiekeer gesê: My loopbaan as ’n man­ager by Barcelona is verby. “ ’n Mens moet een keer in ’n leeftyd iets doen. Daar is ongelooflike mense wat nou daar in beheer kan wees. “Koeman is byvoorbeeld ’n uitstekende manager, so my tyd is verby,” het hy gesê. Volgens die Spanjaard is hy baie gelukkig by Manchester City en hy het ’n groeiende begeerte om nog titels saam met die Sky Blues te wen. “Daar gaan ’n verkiesing by Barcelona wees. Hopelik word die regte mense vir die raad gekies om daai ongelooflike klub op die hoogste vlak te hou.” City het Saterdag met harde werk op die wenpad in die Engelse Premierliga gebly. Hy het Sheffield United met 1-0 geklop.