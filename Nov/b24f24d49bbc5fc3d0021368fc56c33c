ARGENTINIË gaan deur die dood van die ikoniese sokkerster Diego Maradona aangespoor word. Dít wanneer hulle môre in Newcastle in ’n Drienasies-stryd met Nieu-Seeland kragte meet. Die rugbysterre van die Suid-Amerikaanse nasie verafgod en aanbid die legendariese speler en is deur sy prestasies geïnspireer. Die Poemas het die All Blacks twee weke gelede met 25-15 geskok toe hulle daarin geslaag het om die manne in swart vir die eerste keer in hul geskiedenis ore aan te sit. Maradona se dood sou die Argentynse groep diep geruk het. Hy was ’n groot ondersteuner van die Poemas en het die span tydens die World Cup in 2015 in Engeland gevolg. Mario Ledesma (afrigter) en sy manne sal dus baie gemotiveerd wees om die gemoed van die nasie op te hef en hulde te bring aan Maradona deur die Kiwi’s weer te klop. En as die ondenkbare gebeur, kan die All Blacks vir die eerste keer sedert 1998 drie agtereenvolgende toetse verloor. Ledesma se All Black-eweknie, Ian Foster, se kop is tans op ’n blok. Hy is onder geweldige druk om met ’n oorwinning uit die stryd te tree. Die beleërde breier het besluit om net drie veranderinge aan die Nieu-Seelandse span aan te bring. Die losvoorspeler Akira Ioane is vir net die tweede keer in sy loopbaan by die beginspan ingesluit. Daarteenoor het Ledesma tien veranderinge aan sy beginspan aangebring. Dit spreek boekdele oor die vertroue wat hy in sy groep se diepte het. Ses van dié veranderinge kom in die agterlyn. Lucas Paulos gaan sy buiging in die beginspan op slot in die plek van Matías Alemanno maak. Die spanne is: ALL BLACKS – Beauden Barrett, Jordie Barrett, Anton Lienert-Brown, Jack Goodhue, Caleb Clarke, Richie Mo’unga, Aaron Smith, Ardie Savea, Sam Cane (k), Akira Ioane, Sam Whitelock, Scott Barrett, Nepo Laulala, Dane Coles, Joe Moody. BANK: Codie Taylor, Alex Hodgman, Tyrel Lomax, Patrick Tuipulotu, Hoskins Sotutu, TJ Perenara, Rieko Ioane, Will Jordan. POEMAS – Emiliano Boffelli, Ramiro Moyano, Juan Cruz Mallía, Jerónimo de la Fuente, Santiago Cordero, Nicolás Sánchez, Felipe Ezcurra, Facundo Isa, Marcos Kremer, Pablo Matera (k), Lucas Paulos, Guido Petti, Santiago Medrano, Julian Montoya, Mayco Vivas. BANK: Santiago Socino, Nahuel Tetaz Chaparro, Lucio Sordoni, Matías Alemanno, Santiago Grondona, Gonzalo Bertranou, Santiago Carreras, Lucas Mensa.