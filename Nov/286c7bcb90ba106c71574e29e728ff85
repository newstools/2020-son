DIE Lions se Superrugby Unlocked-veldtog is gister ’n groot knou toegedien. Die franchise van Johannesburg het gister bevestig die veelsydige agterspeler Gianni Lombard het ’n ernstige kniebesering opgedoen en hy sal nie vir die oorblywende stryd in dié reeks of vir die Curriebeker beskikbaar wees nie. Lombard (22) het sy kruisligamente geskeur en gaan sowat nege maande buite aksie wees. Dit is ’n aansienlike slag vir die Lions. Lombard het tot dusver in die Superrugby Unlocked-reeks in die laaste vesting vir die Lions met puik spel vorendag gekom. Die besering is aan sy regterknie (die teenoorgestelde kant van ’n vorige besering). Hy sal vandeesweek ’n spesialis gaan sien. Die oudleerder van die Hoër Jongenskool Paarl het in 2011 as o. 13-speler vir die Boland-Kavaliers uitgedraf. Van 2014 tot 2016 het hy vir die Westelike Provinsie se skolespanne uitgeblink en later het hy SA Skole en die Junior Springbokke verteenwoordig. Lombard het in 2017 by die Lions aangesluit en vanjaar sy Superrugby-buiging vir hulle gemaak. Hy word op nasionale vlak baie hoog aangeskryf en is op vroeë ouderdom reeds as ’n toekomstige Springbok geïdentifiseer.