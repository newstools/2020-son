PRES. Cyril Ramaphosa het die onlangse aanvalle op vragmotors veroordeel en sy medelye gedeel met die families en kollegas van bestuurders wat hul lewens daardeur verloor het. Ramaphosa het ook die arrestasies verwelkom wat reeds deur die polisie in Gauteng gemaak is. Son het vroeër berig oor die nege vragmotors wat verlede week op die N3 gepetrolbom was. Ramaphosa sê in 'n verklaring van die presidensie hy is diep bekommerd oor hoe die geweld eienaars en werknemers van die geaffekteerde vragmotormaatskappye raak asook watter effek die ekonomiese ontwrigting op die herbou van die ekonomie het. "As Suid-Afrikaners kan ons nie die verstandelose en bleddie wetteloosheid duld wat die vragvervoerbedryf teiken nie. Ons kan nie die verlies van lewens en vernietiging van eiendom duld nie." Ramaphosa is vol vertroue dat die skuldiges vasgetrek word. Hy het die minister van indiensneming en arbeid, Thulas Nxesi, en die ministers van vervoer, binnelandse sake en polisie, opdrag gegee om 'n verslag vir hom op te stel.