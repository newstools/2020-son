CRISTIANO Ronaldo het Woensdag van die bank af gespeel en een doel aange­teken in Portugal se sege met 7-0 oor Andorra. Dit beteken Ronaldo is nog ’n tree nader daaraan om die voorste doelskieter vir ’n nasionale span te word. CR7, soos hy bekend staan, het nou 102 doele agter sy naam. Dis 7 doele weg van die rekord van 109, wat gehou word deur Iran se voormalige striker Ali Daei. Intussen is die striker van Juventus touwys gemaak oor die deugde van ’n skuif na ’n groeiende Premierliga-krag eerder as ’n terugkeer na sy voormalige Manchester United-span. Die Portugese superster word sterk verbind met ’n verrassende vroeë uittrede by Juvé. Die Turynse klub het na bewering laas week ’n for sale-bordjie om die vyfmalige Ballon d’Or-wenner gehang en redes verskaf. Sou CR7 die groen lig kry, sal die wêreld se elite-klubs toustaan vir sy handtekening. Onlangs is beweer ’n emosiebelaaide terugkeer na die Red Devils word sterk oorweeg. Maar Watford se uitgesproke kaptein, Troy Deeney, glo Wolves, met sy sterk Portugese bande, is ’n beter opsie vir Ronaldo. Dié klub werk die laaste paar seisoene saam met die super-agent Jorge Mendes, van wie Ronaldo ’n kliënt is. “Ek het meer na ’n klub soos Wolves gekyk met die Portugal-konneksie,” het Deeney op talk­SPORT gesê. “Dit sal waarskynlik vir hom werk. Wie hom ook al kry, kry ’n ongelooflike talent. Jy gaan nie dieselfde Ronaldo kry as wat jy by Manchester United gehad het nie. Ek dink dit gaan altyd die vergelyking wees. “Kyk byvoorbeeld na Gareth Bale. Hy is terug by Tottenham. Hy word reeds vergelyk met hoe hy was voor sy skuif na Real Madrid. Dis dalk nie regverdig nie, maar dis wat sal gebeur.” – AP