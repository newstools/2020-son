DWELMHANDEL in die Wes-Kaap is ’n knou toegedien toe die Valke beslag gelê het op 250 000 Mandrax-pille met ’n straatwaarde van R8,7 miljoen. Zinzi Hani, woordvoerder van die Valke, sê dwelms vanuit Germiston is by ’n perseel in Airport Industria afgelewer. Hani sê ’n span van die Valke het ’n voertuig onderskep wat die dwelms vervoer het en verdere inligting is opgevolg. Dít het hulle gelei na ’n huis in Bosbokstraat, Parow. Die plek is deursoek. Hier is ’n 47-jarige man in hegtenis geneem. Die beskuldigde sal vandag in die landdroshof in Bellville op ’n aanklag van die handel in dwelms verskyn.