SKOTLAND se nasionale rugbyspan is deesdae so gelaai met Suid-Afrikaanse talent dat dié land as ’n ekstra Afrika-kolonie herdoop kan word. Die losskakel Jaco van der Walt kan dié naweek die jongste voormalige Suid-Afrikaner word om vir die Skotte in toetsrugby uit te draf. Van der Walt het voorheen vir die Lions in die Currie­beker- en Superrugby-kompetisie gespeel en is opgeroep na Skotland se nasionale span vir ’n Autumn Nations Cup-uitspeelwedstryd volgende naweek. Sy klub, Edinburgh, het bevestig dat Van der Walt nie in eerskomende Maandag se Pro14-wedstryd teen Ulster gaan speel nie. Die Skotte het oor die laaste dekade verskeie Suid-Afrikaanse invoerprodukte begin kies. Hulle is Allan Dell, Josh Strauss, WP Nel, Ollie Kebble, Cornell du Preez en Duhan van der Merwe. Van der Merwe het onlangs sy debuut vir die Skotte in ’n toets teen Italië gemaak.