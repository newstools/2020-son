DIE Stormers se gesukkel op die speelveld het niks met die raadsaal se woelinge te doen nie. Só meen John Dobson, afrigter van die Stormers, nadat die Bulls sy span met 6-39 in ’n Superrugby Unlock­ed-kragmeting op Loftus Versfeld in Pretoria verneder het. En die eindtelling kon dalk erger gewees het as spel nie met 17 minute oor weens gevaarlike dreigende donderweer gestaak moes word nie. Daar word nou geruime tyd berig dat spelers by die Stormers onseker is oor hul toekoms. Daar is na bewering manne in die span wat stem dik maak oor hoekom die WP Rugbyunie ’n aanbod van ’n Amerikaanse konsortium moet aanvaar. Dobbo meen egter hul loesing teen die Bulls het niks daarmee uit te waai nie. Hy het gesê: “Nee, ek dink nie so nie. Ons moet intern na onsself kyk. Die manne was goed voorbereid vir die game­. Ek weet nie wat hulle in hul eie gedagtes dink oor hul toekoms nie. Hulle was baie gretig om te speel. Op die dag het ’n baie beter span hulle net geklop.” Dobson het die Bulls krediet gegee vir slim speel, al het die benadering van Jake White (afrigter) se span hom nie verras nie. “Alles het vir ons skeefgeloop. Die uitslag van die game voel verwoestend, maar wat regtig saak maak, is hoe ons hierop gaan reageer. “Ek dink ons het beseerde spelers soos ons kaptein, Siya Kolisi, Pieter-Steph du Toit en Seabelo Senatla baie gemis. “Die Bulls verdien baie lof. Hulle het ons onder geweldige druk geplaas. Ons het aanhoudend foute gemaak en toe ons aan die einde van die eerste helfte opkyk, was ons reeds met 6-32 agter.”