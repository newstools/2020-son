WORCESTER. – Die man wat daarvan aangekla word dat hy sy eks-girlfriend en haar arme onskuldige klonkie met ’n hamer doodgeslaan het, het Dinsdag vlugtig hier in die landdroshof verskyn. Sonder enige emosie het Mogamat Fortuin (40), wat voorheen in die tronk was, in die beskuldigdebank gaan staan. Son het gister berig oor die tragedie toe die cops Sondag op die bebloede liggame van die 30-jarige Melvinia Adler (30) en haar klonkie, Jovante (10), afgekom het. Fortuin het hulle na bewering eers met ’n skroewedraaier gesteek en daarna het hy albei genadeloos met ’n hamer doodgeslaan. Joanie van Wyk, die pleegma, het gister aan Son gesê sy kon net dink wat daai tyd deur haar kinders se gedagtes gegaan het. “Ek glo dat Jovante wou keer toe Gamat sy mammie begin aanrand het.” Volgens Van Wyk vermoed sy Gamat het eers haar dogter in die teenwoordigheid van Jovante vermoor. Van Wyk sê toe moes hy Jovante kort daarna ook op dieselfde wyse vermoor het. Nuuskieriges Son verneem toe die cops by die toneel opdaag, het Fortuin tussen die twee bebloede lyke gelê en gemaak asof hy ook aangerand en vir dood agtergelaat is. Daar word nou bespiegel dat Fortuin die hele toneel gestage het. Dinsdag was die hofsaal stampvol van nuuskieriges wat wou sien hoe die verdagte lyk. Hy is onlangs op parool vrygelaat oor hy ook twee van sy eksmeisies gelem het. Een van die girlfriends sit vandag in ’n rolstoel. ’n Inwoner wat verkies om anoniem te bly, sê Fortuin is ’n groot gevaar vir die samelewing en die judge moenie eens dink daaraan om hom weer los te laat nie. Die saak is tot komende Dinsdag uitgestel vir ver­dere polisieondersoekwerk.