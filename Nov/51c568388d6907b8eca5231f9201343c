DIE talentvolle Suid-Afrikaanse sanger en liedjieskrywer Kyle September het onlangs sy splinternuwe single, “Sweetness”, uitgereik. Hy was 12 toe sy pa hom geleer kitaar speel het en dit het sy passie vir musiek behoorlik laat vlam vat. As tiener het hy begin sing en liedjies skryf en hy was ook lid van sy kerk se jeugmusiekgroep. “Dit het volgens hom ’n groot impak op hom gehad en was een van die belangrikste fases van sy musiekloopbaan. Kyle het verder ook die baskitaar, dromme en klavier bemeester voordat hy by die Wits School of Arts ingeskryf is. Hy het in 2016 sy honneursgraad in musiek verwerf. Kyle se musiekstyl kombineer elemente van lekker luister-pop met jazz-ondertone en interessante melodieë. Dit word gekomplementeer deur sy strelende stem, wat jou uitnooi om verder te luister. “Ek hou van musiek, omdat dit die enigste taal is waarvan jy geen kennis hoef te hê om die betekenis te verstaan nie. “Al moet musikante leer om liedjies te skryf en te komponeer, het luisteraars nie nodig om enige kennis van die onderwerp te hê om te weet waaroor dit gaan nie. “Dis vir my lekker om met mense te praat deur middel van my talent,” sê hy. Die veelsydige sanger en liedjieskrywer het onlangs die liedjie “Sweetness” uitgereik. Dis sy eerste radio-enkelsnit. Dis ’n opgewekte vakansieliedjie en word reeds deur verskeie radiostasies gespeel. Jy kan die song aflaai op alle digitale platforms soos Spotify, Google Play en iTunes­.