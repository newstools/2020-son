DEAN Smith, manager van Aston Villa, het verward gesê hy weet nie meer deesdae wat ’n penalty is nie. Dit kom nadat Smith se high-flying Villa Saterdag op Villa Park die omstredenheid van die VAR-stelsel moes ervaar in ’n nederlaag van 1-2 teen Brighton. Ezri Konsa se doel van ’n set-piece het die tuisspan gelyk laat trek nadat Danny Welbeck eerste gescore het vir die Seagulls, soos Brighton genoem word. Solly March se fantastiese doel halfpad in die tweede helfte het egter maksimum punte aan die besoekers besorg. Soos verwag in die Premierliga, was daar ook net voor die eindfluitjie drama met die VAR-stelsel. Dit was toe March Villa se winger Trézéguet in die doelgebied neergevel het. Die skeidsregter, Michael Oliver, het aanvanklik die penalty toegeken, maar nadat hy persoonlik die VAR-skerm bestudeer het, het hy van besluit verander. Volgens Oliver bewys die replay dat March eers kontak met die bal gemaak het voordat daar kontak met Trézéguet se been was. Volgens Smith kon almal langs die kantlyn en in die stadion die kontak hoor. Smith het ook gal gebraak oor die feit dat Oliver hom ná die wedstryd ontduik het voordat hy die voorval met die skeidsregter kon bespreek. “Ek dink niemand verstaan wat in die doelgebied aangaan nie, wat ’n penalty is en wat nie.” “Ek is verward en krap my kop. Om eerlik te wees, ek het nie meer woorde om dit te verduidelik nie. “Volgens my is die VAR geïmplimenteer vir die duidelike en vanselfsprekende dinge. “Is dit duidelik en vanselfsprekend? Ek is nie meer seker nie,” het Smith gekla. – AP