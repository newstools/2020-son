LEEDS United se manager, Marcelo Bielsa, is in sy noppies oor hoe gou die nuweling Raphinha aangepas het by die veeleisende Premierliga. Die Brasiliaanse speler het die doel aangeteken in Leeds se oorwinning met 1-0 oor Everton. Dit is Raphinha se eerste doel vir Leeds in net die tweede wedstryd wat hy in die beginspan is. Hy is laas maand van die klub Rennes gekoop. Bielsa het gesê: “Hy het gou aangepas.” Die sportdirekteur Victor Orta het verwag dat hy die karaktereienskappe sou hê om in dié liga te speel en hy was toe reg deur hom te kies. “Hy is giftig. Hy is heeltyd aan die beweeg en is ’n bekommernis vir teenstanders se verdediging.” Leeds het met Saterdag se sege die 11de plek op die punteleer ingeneem.