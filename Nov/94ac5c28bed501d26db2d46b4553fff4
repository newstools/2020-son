“WAAR’S my man se graf?” Dis die vraag van Loretta Jaftha (48), ’n weduwee van Hanover Park. Sy sê asof die seer van haar man, Samuel, se dood nog nie erg genoeg is nie, het sy onlangs haarself byna doodgeskrik toe sy by sy graf kom. Daar het sy afgekom op ’n oop graf – net ’n gat in die grond. Jaftha vertel haar man was skaars ’n maand 6 voet onder die grond toe sy vrede versteur is. Sy beweer werknemers by die Klipweg-begraafplaas in Grassy Park het mense se kruise en blomme rondgeskuif sonder om note te vat wie s’n waar moet kom. Die weduwee vertel: “Ons dogter kry drome van haar pa. Sy vertel my sy het hom met ’n kussing in sy hand sien rondloop. “Ek voel hom ook rondom my. So asof hy nie rus kry nie. Geboek “Sommige tye is die kamer so warm. Ek glo vas dit is ’n sign dat hy nie rus nie, want hy weet nie waar sy rusplek is nie.” Jaftha voeg by sy’t talle kere gegaan om blomme op haar man se graf te sit, maar is geforseer om dit op iemand anders s’n te lê. “Toe ek hulle vra wat gaan aan by die grafte, sê hulle dis die graf langs my man s’n wat oopgemaak word omdat dit geboek is. “Maar ek verstaan nie so lekker oor die verduideliking nie. Ek kon dan die onderste gedeelte van my man se kruis in die grond sien. “So hoe maak dit sin? Ek weet dis waar hy gelê het. So ek redeneer dat sy kruis geskuif is.” Die weduwee sê met ’n duidelike seer in haar oë dat sy net wil hê dat haar oorle’ man moet rus kry. “Mens kan mos nie ná die dood steeds rondgepush word nie. “Ek mind nie dat hulle bo op mekaar lê nie, maar hoekom so gou? Dit voel asof hulle nie respek vir die dooies het nie.” Toe Son by die begraafplaas kom, was ’n werker daar besig om nog ’n graf langs dié van Samuel op te grawe. Toe Jaftha wou weet waar haar man lê, het die werker na sy kruis gewys by ’n graf waar daar nog iemand se kruis ingedruk is. Jaftha sê toe aan die werknemer dat sy nie lekker oor dié arrangement voel nie. “Daai is my man se borrels (plastiek-blomkranse) wat daar op daai graf lê en sy kruis is dié kant. Maar dis oukei, ek sal dit maar aanvaar.” Kanselleer Nog ’n werker by die begraafplaas, ene Pastor, verduidelik toe aan Jaftha dat die graf langs haar man s’n geboek was. Toe kanselleer die mense die gat op die nippertjie. “In sulke gevalle kan ons nie net die gat weer toegooi nie, want dit kos geld, nes dit geld kos om dit oop te maak. “Ál die gate sal by Maandag toe wees en jou man se graf sal weer reg wees,” be­lowe Pastor mooi.