PATRICE Motsepe, eienaar van Mamelodi Sundowns, kan binnekort afstand doen as hoof van die kampioenspan. Die verwagting is dat die mynmagnaat homself beskikbaar sal stel as ’n kandidaat vir die Confederation of African Football (CAF) se presidentskap. Daar is aanvanklik aangekondig dat die CAF se huidige president, Ahmad Ahmad, onbestrede herverkies sou word, maar hierdie prentjie het die laaste paar dae drasties verander. Dít volg aan­gesien die Ivoorkus se sokkervereniging nou ook sy eie kandidaat in Jacques Anouma onderskryf. Die 58-jarige Motsepe se naam is ook nou in die hoed. Danny Jordaan, die president van die Suid-Afrikaanse Sokkervereniging (Safa), en Nathi Mthethwa, die minister van sport, het Motsepe se kandidaatskap bevestig. En met die donker wolk wat tans weens beweerde finansiële onreëlmatighede oor Ahmad se kop hang, versterk dit beide Motsepe en Anouma se kans. As Motsepe die verkiesing op 12 Maart 2021 wen, sal hy moet afstand doen van sy presidentskap van die 10-malige ligakampioen. Sundowns het Pitso Mosimane, sy kampioen-coach, reeds laas maand verloor toe Jingles na Al Ahly in Egipte geskuif het. Die Brazilians se fans sal duim vashou dat die klub se sukses op die veld nie agteruit sal gaan met die verandering van personeel nie.