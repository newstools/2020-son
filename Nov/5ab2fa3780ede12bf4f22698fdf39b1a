DIE Australiese tennisspeler Nick Kyrgios sê hy was op ’n eensame, donker plek toe hy in depressie verval het. Die 25-jarige het sedert Februarie nie gespeel nie omdat hy sy reise weens die Covid-19-pandemie moes beperk. Kyrgios, wat in 2018 ’n sielkundige begin sien het, sê mense weet nie hoe eensaam tennis kan wees nie. “Ek het gevoel dat niemand my as persoon wil ken nie. “Hulle wil my net as ’n tennisspeler in die hande kry en my gebruik,” het hy aan Sydney se Sunday Telegraph vertel. Kyrgios het ’n voorval in Sjanghai beskryf toe teen 16:00 nog in die bed gelê het en nie daglig wou sien nie. “Baie mense het druk op my geplaas en ek het baie druk op myself geplaas. “Ek het net die vreugde vir die spel verloor en gevoel alles is buite beheer.” Kyrgios is al dikwels vir sy gedrag op die baan gekritiseer. Hy is in September 2019 weens ’n patroon van swak gedrag ’n op­geskorte verbod van 16 weke en ’n boete van $25 000 (nagenoeg R390 000) opgelê. Bang Hy het voorheen ’n aantal boetes vir sy gedrag ontvang. “Ek het in depressie verval weens die dinge wat ek gedink het ek moes wees,” sê hy. “Ek was bang om met mense uit te gaan, want ek het gedink ek sal hulle in die steek laat omdat ek nie my wedstryde gewen het nie.”