DIE voog van ’n matriekleerder is die hel in omdat die skool haar kind, wat positief getoets is vir Covid-19, weggewys het by haar matriekeindeksamen. Hoewel die departement van basiese onderwys (DBO) 12 ure vóórdat die eksamen begin het, besluit het sulke leerders mag skryf, is Keisha Matthews, ’n leerder van Hoërskool Bernadino Heights, steeds nie toegelaat om te skryf nie. Toe die eksamen Vrydag begin, was Matthews in haar negende dag van isolasie, sê sy. Volgens Margot Botha, Matthews se antie, is hulle vanaf Donderdag van stuurboord na bakboord gestuur. Protokol Eers het die skoolhoof, Deon Wertheim, gesê sy kan eksamen skryf en toe skielik weer kan sy nie, sê Botha. Sy vertel: “Die Woensdagoggend het ek die skoolhoof gebel. Hy het gesê sy kan in isolasie skryf. Die Woensdagaand bel hy my en sê sy kan nie skryf nie oor daar geen protokol in plek is nie. “Ek was baie ontsteld. Toe ek die volgende dag weer vra, sê hy hy weet nie of sy kan skryf nie oor hy nie ’n antwoord gekry het nie. “Ek het besluit om die distriksbestuurder te bel wat gesê het als is in die haak en sy mag skryf. Hy het nog vir Keisha oor die foon bemoedig. “Maar toe ek weer die hoof bel, het hy gesê hy gaan haar nie toelaat nie oor daar geen riglyne in plek gestel is by die skool nie.” Botha sê toe besluit sy om die Wes-Kaapse minister van onderwys, Debbie Schäfer, te skakel. Dié het haar ook gerusgestel dat Matthews kán skryf. Toe Botha-hulle nou Vrydag by Bernadino Heights opdaag, is sy ingelig sy kan nie daar skryf nie, maar by Hoërskool Kraaifontein. Volgens Botha is Matthews dáár met ope arms ontvang en hulle is baie dankbaar hiervoor. Matthews sê haar hart was baie seer oor hoe sy behandel is. Volgens haar was sy asimptomaties en in goeie gesondheid. Sy sê: “Ek moet nou fokus en het nie nog nodig om deur stres te gaan nie. Dit was regtig hectic om dit deur te maak. “Die skoolhoof van Hoërskool Kraaifontein het my beter behandel as my eie skool.” Sy sê luidens die nuwe reëls mag ’n leerder skryf, maar in ’n isolasie-sentrum buite die skool en hulle moet deur die gesondheidsdepartement bygestaan word. Sy sê daar bestaan egter geen van hierdie sentrums in die Wes-Kaap nie. Risiko Hammond verduidelik verder: “Die WKOD kan geen skool forseer om ’n Covid-19-positiewe persoon op die skool toe te laat nie. “Dit sal ’n risiko vir die leerders, onderwysers en personeel inhou. Wie sal só ’n eksamen aan ’n leerder administreer?” Hammond sê hulle doen alles om Covid-19-positiewe leerders ná die isolasie-periode van 10 dae by te staan, maar hulle kan nie die lewe van ander in gevaar stel met ’n geval binne daardie 10 dae nie.