DIE polisie in Limpopo het ’n massa-soektog geloods na ’n man wat ’n polisiebeampte doodgesteek en toe uit die selle ontsnap het. Die tragiese voorval het Vrydag omstreeks 16:30 by die Mutale-polisiekantoor buite Thohoyandou in die Vhembe-distrik plaasgevind. Volgens brig. Motlafela Mojapelo het die 57-jarige adjudant-offisier roetine-inspeksies in die selle gedoen toe Nyadzani Muvhuso hom oorrompel. “Die beampte is verskeie kere gesteek. Muvhuso het die sel se sleutels afgevat en ontsnap.” Mojapelo sê die Muvhuso was al in die tronk. Hy is Vrydag in hegtenis geneem vir ontvoering, rape en die oortreding van ’n interdik. Limpopo se provinsiale kommissaris, lt.genl. Nneke Ledwaba, het ’n 72-uur-aktiveringsplan ingestel om Muvhuso aan te keer. Aanklagte van moord, roof en ontsnapping is by sy docket gesit. Enige een met inligting kan kol. Chris Mabasa by 082 469 0739 bel of Stop Misdaad by 08600 10111. 