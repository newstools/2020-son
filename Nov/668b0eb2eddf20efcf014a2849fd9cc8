TIGER Woods verwag om dié week en nog vir jare aan die Masters deel te neem, het die verdedigende kampioen dié week bevestig, terwyl hy gewaarsku het mense moenie te veel maak van sy onlangse middelmatige peil nie. “Hierdie jaar, met (die) Covid(-19-pandemie) en in ’n poging om veilig te probeer wees, was ek huiwerig om terug te kom en te begin speel. Daarom het ek so lank gewag,” het hy op ’n nuuskonferensie gesê. “Ek het nie ál die stukke gelyktydig bymekaargesit nie – óf ek het goed gedryf en my ysters swak geslaan óf ek het die bal aanmekaar geslaan en nie goed geset nie. En toe het ek dit goed geset en sleg geslaan.” Woods (44) sal nie hierdie keer soos verlede jaar kan staatmaak op die duisende toeskouers wat gewoonlik saam met hom loop en elke hou luidkeels toejuig nie. En al het die spelers oor die algemeen vinnig gewoond geraak aan geen toeskouers op die bane nie, sal dit dié week sorg vir ’n vreemde atmosfeer op ’n plek waar die brul van die galery gewoonlik deur die denne en rondom die hele baan weerklink. “Hulle (die toeskouers) het my gehelp om te wen,” het Woods erken. “Die steun wat ek gehad het, die energie wat rondom die eiendom was, was daardie dag elektries. Ons mis die energie van die skare. “En ja, hierdie jaar gaan baie anders wees. Dit gaan duidelik wees in wat ons sien. Ons kyk na die setperke en die energie wat jy hoor uit die verskillende toejuigings vanuit verskillende dele van die gholfbaan.” Dis nou 19 maande sedert Woods 2019 se Meesters­toernooi gewen het. Omdat die toerprogram herskeduleer moes word, voel dit soos ’n ewigheid sedert sy triomf laas jaar. “Dit is nie hoe ek die baadjie so lank sou wou behou nie. Ek wou dit in April verdien, maar ons het natuurlik nie (’n toernooi) gehad nie. “Maar ons het hierdie week die geleentheid om te speel, wat ons vroeg in die jaar nie gedink het ons sou hê nie.” Sewe Suid-Afrikaners is in die veld. Die voormalige kampioene Trevor Immelman (2008) en Charl Schwartzel (2011) gaan Augusta saam met Louis Oosthuizen, Dylan Frittelli, Christiaan Bezuidenhout, Justin Harding en Erik van Rooyen aandurf.