LUTZVILLE. – Twee boeties en ’n tjommie het net voor die naweek in die Olifants­rivier verdrink. Conray van der Westhuizen, Deaton van der Westhuizen en Jason Syster (11) het Vrydag verdrink. Die drie kinders se ouers woon en werk op een van die plase in die area. Die seuns het na bewering gaan visvang en later besluit om te swem. Een van hulle het in die moeilikheid beland en die ander twee het hom probeer help. Hulle al drie het in die moeilikheid beland en verdrink. Volgens Billy Claasen van die Rural and Farmworkers Development Organisation is daar in die meeste landelike gebiede geen ontspanningsgeriewe vir kinders nie. Hy sê: “In sommige gevalle moet die kinders in riviere gaan swem wanneer dit warm is, want daar is nie ander geriewe nie. “Dis ’n groot skok en tragedie vir die familie en gemeenskap van Lutzville. Dis ’n jammerte dat die departement van maatskaplike dienste nog nie die familie van die kinders besoek of vir hulle be­rading aangebied het nie. “Op die meeste plase in landelike gebiede is daar nie nasorg­fasiliteite vir kinders nie.” Kapt. FC van Wyk, ’n polisiewoordvoerder, sê die polisie is besig met ’n geregtelike nadoodse ondersoek. “Die seuns het by die rivier gaan visvang en toe besluit om te swem. Een van die seuns het in die moeilikheid beland. Polisieduikers “Die ander twee het probeer help, maar self in die moeilikheid beland. “Al drie het verdrink. Polisieduikers het hul liggame uit die rivier gehaal. Twee ander seuns wat by was, het die ouers in kennis gestel.” Die families is nog besig om begrafnisreëlings te tref en was nie gister beskikbaar vir kommentaar nie.