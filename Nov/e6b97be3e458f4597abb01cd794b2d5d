DIE Sharks het Vrydagaand op Kings Park die Cheetahs in ’n Superrugby Unlocked-wedstryd met 19-13 geklop. Die wedstryd was maar ’n saai affêre wat gekenmerk is deur talle basiese foute aan albei kante. Die eerste helfte is gekenmerk deur talle hanteerfoute, swak uitvoering en ’n getjommel in die skrums. Trouens, Curwin Bosch se twee strafdoele in die laaste 8 minute van die eerste helfte was die enigste punte in die eerste helfte van die wedstryd. Die Sharks se Jeremy Ward (senter) het die naaste aan ’n drie gekom na hy ’n skop opgevolg het, maar Clayton Blommetjies (heelagter) het die bal voor sy gesig weggeskop net toe hy dit in die doelgebied wou toeval. Die einste Blommetjies se swak aangee na ’n vlieënde Rosko Specman het die Cheetahs ook ontneem van ’n geleentheid om punte aan te teken. In die tweede helfte was meer van dieselfde voor Ward wél gaan druk het na ’n oor-en-weer up-and-unders. Die drie is egter teruggetrek na daar bevind is dat Manie Libbok kontak met Chris Smit gemaak het toe hy een van die ligskoppe wou bemeester. Bosch het kort daarna die tuisspan se voorsprong vergroot na 9-3 toe hy ’n strafskop van meer as 50m oorgeskop het. Schoeman het met ’n kwartuur se spel oor egter ’n strafskop van sy eie verdoel om die besoekers ’n kans te gee. William Small-Smith (senter) se drie kort daarna wat deur Schoeman verdoel is het die manne van Bloemfontein vir die eerste keer die voortou laat neem. Schoeman se aangee wat Small-Smith in die gaping geplaas het, het egter vorentoe gelyk. Madosh Tambwe (plaasvervanger-vleuel) het 4 minute voor die einde ’n dwarskop van Bosch bemeester om die Sharks weer die voortou te laat neem. Bosch het na die toeter met nog ’n ellelange strafskop geslaag wat die finale spyker in die doodskis van die Cheetahs was. Bosch is as die speler van die wedstryd aangewys. Puntemakers: SHARKS – drie: Madosh Tambwe, strafdoele: Curwin Bosch (4) doelskop: Bosch CHEETAHS - drie: William Small-Smith, strafdoele: Tian Schoeman (2) doelskop: Schoeman SHARKS: Manie Libbok, Yaw Penxe, Jeremy Ward, Marius Louw, Madosh Tambwe, Curwin Bosch, Sanele Nohamba, Phepsi Buthelezi, Henco Venter (kaptein), Dylan Richardson, Hyron Andrews, JJ van der Mescht, John-Hubert Meyer, Dan Jooste, Ox Nche. BANK: Kerron van Vuuren, Mzamo Majola, Michael Kumbirai, Ruben van Heerden, Thembelani Bholi, Sikhumbuzo Notshe, Grant Williams, Werner Kok. CHEETAHS: Clayton Blommetjies, Malcolm Jaer, William Small-Smith, Chris Smit, Rosko Specman, Tian Schoeman, Tian Meyer, Aidon Davis, Junior Pokomela (kaptein), Andisa Ntsila, JP du Preez, Carl Wegner, Luan de Bruin, Reinach Venter, Charles Marais.