RASSIE van der Dussen, middelkolwer van die Proteas, is nie heeltemal seker of die feit dat die Engelse toerspan tans meer krieket onder die belt het, tot die toerspan se voordeel strek nie. “Ja, hulle het ’n volle somer van krieket gespeel en ja, hulle het wel meer as ons gespeel,” het die 31-jarige Gautenger gister in ’n virtuele mediakonferensie gesê. “Dit kan ’n voordeel wees, maar nie noodwendig nie. “Gelukkig was ’n paar van ons ouens by die IPL en het hulle tyd in die middel gehad. Maar sport in die algemeen kan elke dag vir jou curve balls gooi en jy moet dit hanteer. Ons voorbereiding was goed, met inagneming van alles wat gebeur het. Die afrigters en bestuur was briljant.” Hy erken wel dat dit dalk voordelig is dat die somer met die kortste weergawe van die spel afskop. “Dit is ’n goeie ding dat ons begin met die T20-formaat, wat ’n formaat is om jouself uit te druk en jy kan catch-up speel. “As een of twee ouens in jou span goed speel, kan dit die wedstryd in jou guns swaai.” Van der Dussen was baie diplomaties toe hy gepols is oor sy aspirasies om die Proteas se toetskaptein te word. Hy word in sekere kringe as ’n kandidaat beskou vir die posisie, al word Dean Elgar dalk as gunsteling geoormerk. “Ek sien daar word geskryf dat ek een van die kandidate is. Ek voel dat dit nie noodwendig iets is waaroor ek moet praat nie. “Vandat ek by die Proteas begin het, lewe ek my lewe op ’n sekere manier. “As mense dit wil sien as leierskap en as ouens my wil volg oor wat ek doen en hoe ek dinge doen en waarnatoe ek wil gaan in die lewe, dan is dit positief. Jy hoef nie altyd ’n titel te hê om ’n leier te wees nie. “Ek dink wie ook al oorvat, sal die beste man wees,” meen Van der Dussen. Die Proteas speel Vrydag op Nuweland teen Engeland in die eerste van drie T20I’s.