DIE Amajita-afrigter, Helman Mkhalele, het sy 20 sterre gekies waarmee hy gaan probeer om Cosafa se o. 20-kampioenskapstitel vanjaar in Port Elizabeth te wen. Die toernooi skop Desember in die Wolfson-stadion af. Volgens Mkhalele het hy en sy tegniese span gesukkel om die laaste 20-tal te kies. Dis omdat standaarde so hoog gehandhaaf is in die groep teenoor laas jaar se groep. Hy het gesê hy het die grootste vertroue in die spelers wat hy gekies het en glo hulle kan hul doelwitte bereik. Mkhalele sal graag vanjaar wil wen om te vergeet van laas jaar se eindstryd, waar sy span hom teen Zambië vasgeloop het. ’n Plek in vanjaar se eindstryd sal Amajita ook verseker dat hulle in 2021 se o. 20 Afrikabekertoernooi in Mauritanië kan deelneem. “Ek is baie tevrede met die groep wat ons saamgestel het vir vanjaar se Cosafa-toernooi,” het Mkhalele gesê. “Niks hiervan sou moontlik gewees het as dit nie was vir die geweldige ondersteuning wat ons vir verskillende klubs ontvang het om hul spelers vir hierdie kamp vry te stel nie. “Daarvoor is ons opreg dankbaar omdat dit ons genoeg tyd gegee het om voor te berei en saam te werk met die spelers wat gelei het tot hierdie belangrike gebeurtenis.” Amajita se eerste groep A-wedstryd sal op 3 Desember in die Wolfson-stadion teen Zimbabwe wees. Hulle sal Lesotho dan op 6 Desember pak voor die laaste van hul groepwedstryde teen Mosambiek op 8 Desember. Ál Amajita se groep A-wedstryde begin 15:30 in die Wolfson-stadion. Die Amajita-groep:  DOELWAGTERS: Olwethu Mzimela (AmaZulu), Bontle Molefe (Kaizer Chiefs). VERDEDIGERS: Nkosikhona Radebe (KZN Academy), Nelson Ralenkoane (Orlando Pirates), Athenkosi Mcaba (free agent), Paul Makola (Mamelodi Sundowns), Bilal Baloyi (SuperSport United), Boikanyo Segotlong (Orlando Pirates). MIDDELVELDSPELERS: Rivaldo Present (Ubuntu), Ethan Brooks (TS Galaxy), Jayden Adams (Stellenbosch), Oswin Appollis (SuperSport United), Rahim Milazi (Kaizer Chiefs), Leonardo Roi (Highlands Park), Rowan Human (Maccabi Tel Aviv), Tshepo Myeni (Kaizer Chiefs). DOELSKIETERS: Keletso Sifama (Kaizer Chiefs), Sinenjongo Mkiva (SuperSport United), Keenan Bezuidenhout (SuperSport United), Lindokuhle Zungu (AmaZulu).