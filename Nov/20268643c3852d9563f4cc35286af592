GATVOL vir kindermoorde. Soveel so dat hordes mense hul Sondag opgeoffer het om in ’n motorcade-optog uiting te gee aan hul ontevredenheid met die neem van onskuldige lewens. Vir baie van dié betogers was die grusame dood van klein Levi Isaacs (8 maande) op 13 November in Bonteheuwel die laaste strooi. Ondersteun Levi se ouers loop intussen hof vir sy dood. Hulle staan tereg op ’n aanklag van moord. Meer as 100 lede van die Bavaria Squad, ’n BMW-motorgroep, het Sondag in ’n konvooi vanaf die Westgate Mall in Mitchells Plain tot by Levi se ouerhuis in Camelliastraat, Bonteheuwel, gery. Bavaria se voorsitter, wat om veiligheidsredes nie sy naam genoem wil hê nie, sê hul inisiatief was daarop gemik om hul support vir die gemeenskap te wys. “Ons is hier nie net omdat ons ’n liefde vir karre het nie, maar ook ’n liefde het om agter ons gemeenskap te staan, hulle te ondersteun en ’n verskil te maak. “Die main doel was om geraas te maak sodat almal weet dat dit nie oukei is om kinders seer te maak nie. “Stop kindermishan­deling. Hou op om ons kinders te vermoor. Stop geslagsgeweld. “Ons almal het harte en dis tyd dat ons dit gebruik,” sê hy. Raadslid Angus McKenzie verduidelik aan Son dat Levi saam met sy ouers in Camelliastraat gewoon het. Dit is ook waar hy sy laaste asem uitgeblaas het. Geslaap Volgens McKenzie het ’n buurvrou hom van die voorval bewus gemaak nadat die kind se pa, Ricardo, haar ingelig het die klonkie wil nie wakker skrik nie. “Soos dit aan my verduidelik is, het die klonkie die hele dag geslaap. “Toe die pa hom probeer wakker maak, het hy nie sy oë oopgemaak nie. Dis toe hulle met hom na die hospitaal toe jaag.” McKenzie sê die kind se mamma, Kathleen, was tydens die hele gewoel by die werk. “Toe sy by die hospitaal opdaag, het hulle die baba pas dood verklaar. “Die ouers is op die spot gearresteer nadat daar bevind is dat hy mishandel is volgens die blou merke op sy lyfie.” Die Isaacs-egpaar sal weer op 22 Januarie in die Bishop Lavis-landdroshof verskyn. 