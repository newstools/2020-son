’N MAN is in hegtenis geneem in verband met die gru-moorde van 'n Oos-Kaapse vrou en haar vyf kinders. Die 32-jarige man se arrestasie kom binne 24 uur nadat die vrou en haar kinders, tussen ses maande en 10 jaar oud, se lyke in 'n plas bloed in Dabekweni in Kwaaiman gevind is. Hulle is met 'n byl doodgekap. DispatchLive berig foto's is van die oorledenes op die toneel gevind met hul gesigte uitgekrap. Tembinkosi Kinana, 'n polisiewoordvoerder, sê die speurders het inligting ontvang wat hulle gelei het tot by 'n woonstel in Ginsberg wat aan 'n familielid van die verdagte behoort het. Kinana sê die verdagte het tydens sy arrestasie beplan om landuit te vlug. Lt. Genl. Liziwe Ntshinga, provinsiale kommissaris, wat kort na die moorde 'n 72-uur-aksieplan in werking gestel het, was bly oor die deurbraak. Ntshinga sê die oplossing van moorde op vroue en kinders geniet die polisie se topprioriteit. Die verdagte sal in die Mqanduli-landdroshof verskyn sodra hy aangekla word. - TimesLive