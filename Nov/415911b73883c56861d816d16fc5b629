MOSSELBAAI. – ’n Plaaslike kliniek moes sy deure tydelik sluit nadat personeellede positief getoets is vir Covid-19. Verskeie lede is hierdeur geraak. Lede van Mosselbaai se rampbestuureenheid en brand-en-reddingsdienste is na die Alma-kliniek uitgestuur om alle vertrekke en staatsvoertuie by die fasiliteit te ontsmet. Die kliniek kan daarom intussen geen dienste aan inwoners lewer nie. Een van dié inwoners is Gloria Menford (47), ’n diabeet wat sou gaan vir ’n check-up en om haar medikasie te gaan optel. Menford sê hoewel haar afspraak nou deurgeval het, is dit die regte besluit om die kliniek tydelik toe te maak. Sy sê: “Ons word deur ’n dodelike pandemie in die gesig gestaar en die personeel wat hier werk, word ook deur hierdie virus geraak. “Niemand van ons is immuun teen hierdie virus nie en ons moet na onsself kyk, sowel as ander rondom ons. “Ek is net dankbaar dat daar vinnig aandag aan die situasie gegee is en dat die kliniek nou gesanitise word, want mense met chroniese siektes moet die nodige voorsorgmaatreëls tref.” Nicky le Roux, ’n munisipale woordvoerder, het bevestig die Alma­-kliniek word op versoek van die Wes-Kaapse departement van gesondheid ontsmet nadat verskeie werknemers daar positief getoets is vir die nuwe corona-virus.