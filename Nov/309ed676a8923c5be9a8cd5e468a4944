NOU flikker die gevaarligte vir Ole Gunnar Sols­kjaer se afdanking as manager ál helderder. Dit nadat sy Manchester United-span ’n derde keer dié seisoen ’n Premierliga-wedstryd op Old Trafford verloor het. Dié keer was dit Arsenal wat die Red Devils in die Theater of Dreams kom pynig het. Pierre-Emerick Aubameyang se kolskoot vanaf die strafdoel-kol was genoeg om die Gunners met 1-0 te laat wen. Dit was nadat Paul Pogba vir Hector Belering in die doelgebied gepootjie het. Die skeidsregter, Mike Dean, het geen ander keuse gehad as om ’n strafskop toe te ken nie. Wat Solskjaer besiel het om Pogba by die beginspan in te sluit, gaan menige Manchester United-ondersteuner se verstand te bowe. Die Fransman was regdeur die 90 minute bitter swak op die aanval én wanneer hy moes terugval om te verdedig. United se twee seges in die Uefa Champions League, oor Paris Saint-Germain en RB Leipzig, tel nou vir niks nadat Solskjaer se span weer tekortkominge getoon het wanneer hulle in groot wedstryde in die liga moes speel. Behalwe vir die begin van die tweede helfte en die laaste 20 minute – toe United alles probeer het om ’n gelykmaker te vind – was die tuisspan nêrens in die wedstryd nie. Nie eers sy talisman en spelskepper Bruno Fernandes kon hond haaraf maak nie. Ná ses wedstryde spog Sols­kjaer se span met net ’n skamele 7 ligapunte – reeds 12 agter die voorloper en verdedigende kampioen, Liverpool. Solskjaer se kop raas duidelik wanneer dit kom by die kies van ’n span om met sterker teenstanders kragte te meet. Dalk is dit maar tyd vir hom om te loop vis koop in sy tuisland van Noorweë. Dit is immers die land wat die beste salm verwerk. Ek sal glad nie verbaas wees nie as die United-raad reeds op die foon is om te hoor of Mauricio Pochettino nog beskikbaar is om by die Red Devils oor te neem. Miskien is die tyd nou reg vir hernuwing. Só kan dit nie aangaan nie.