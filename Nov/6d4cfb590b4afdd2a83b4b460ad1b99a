DIEGO Maradona is op die herstelpad ná ’n noodgedwonge breinoperasie. Dié Argentynse sokker­legende het Woensdag ’n operasie ondergaan om ’n bloedklont te verwyder. Volgens sy prokureur, Matias Morla, is hy tans in uitstekende kondisie. Morla het koue water op gerugte gegooi dat sy kliënt Vene­zuela of Kuba toe sou gaan om ten volle te herstel. Morla het gesê: “Die laaste mediese verslag was uitstekend. Kom ons almal bly sterk en dan sal ons hierdeur kom.” Maradona het voorheen gesê hoe baie hy van Venezuela en Kuba hou. Hy het ’n paar jaar in Kuba deurgebring toe hy nog van dwelmmisbruik herstel het. Morla het gesê die voormalige Argentinië-, Napoli-, Barcelona- en Boca Juniors-speler gaan sy herstel tuis in Argentinië voltooi. Hy is tans die afrigter van die Eerste Liga-span Gimnasia y Esgrima. “Diego is lief vir Kuba. Gister het ek met Fidel Castro se seun gesels,” het Morla aan verslaggewers gesê nadat hy Maradona kort ná sy operasie in die hospitaal besoek het. “Venezuela en Kuba is goedgesinde lande vir Diego ... maar Diego se fokus is op Gimnasia.” Maradona het in 1986 die Wêreldbekertoernooi saam met Argentinië gewen en word as een van die beste spelers van alle tye beskou. Namate hy ouer geword het, was daar egter verskeie kere toe hy vir een of ander kwaal gehospitaliseer moes word. Duisende Gimnasia-ondersteuners het Maandag by Maradona se hospitaal opgedaag en vlae ter ondersteuning gewaai.