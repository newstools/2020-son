DYSSELSDORP. – ’n Plaas­like pastoor wat ’n tweeling verkrag het omdat dit “die Here se wil is sodat hulle genees kan word”, is Dinsdag in die Oudtshoorn-streekhof op drie aanklagte van verkragting skuldig bevind. Vonnisverrigtinge is tot volgende maand uitgestel. Freddy Jaftha (48) het die dade in 2017 en 2018 met die 18-jarige tweeling gepleeg, maar skuld ontken. Volgens hom het die susters gereeld op versoek van hul ma vir bidsessies na hom gekom en hy het nooit seksueel met hulle verkeer nie. “Dit is ’n opgemaakte storie,” het hy gesê. Die staatsaanklaer, adv. Michelle Weyers, het die hof vir skuldigbevinding gevra omdat Jaftha nie die hof in sy vertroue geneem het nie en sy weergawe voortdurend aangepas het. Sy vrou het alles probeer om hom te beskerm. “Die klaers het geen rede gehad om die beskuldigde valslik te beskuldig nie,” het Weyers gesê. Volgens Jaftha se regsverteenwoordiger, adv. Steven Lourens, is daar egter gebreke in die staat se saak en behoort die beskuldigde die voordeel van die twyfel te kry. Volgens Lourens het die bidsessies plaasgevind terwyl die beskuldigde se vrou altyd net buite die kerk voor haar kombuisdeur gesit het en alles kon hoor wat binne die kerk aangaan. Sy was die kerk se jeugleier en die tweeling het nooit by haar oor enige iets gekla nie. Streeklanddros Daniel Boks het in sy uitspraak gesê die getuienis van Jaf­tha en sy vrou kan met veiligheid as vals en leuenagtig verwerp word. “Waarom sal die klaers die beskuldigde valslik beskuldig as hulle goed oor die weg gekom het?” wou Boks weet. Die saak is vir ’n proef­beampte-verslag en vonnis uitgestel tot 7 Desember. Jaftha se borgtog van R1 000 is tot dan verleng.