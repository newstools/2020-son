BANYANA Banyana het Saterdag in die Nelson Mandelabaai-stadion ongekende sukses bereik deur Botswana met 2-1 te klop om hul sewende Cosafabeker-titel te wen. Desiree Ellis se span moes hard werk in die eindstryd, maar Gabriela Salgado, een van vanjaar se sterre in die toernooi, het ’n doel gemaak en nog een aangeteken om te verseker Suid-Afrika lig sy vierde agtereenvolgende Cosafabeker. Die oorwinning bevestig Suid-Afrika se plek as een van die kompetisie se bestes. Banyana het nou sewe van die agt toernooie gewen waarin hul gespeel het. Nie net is dit die span se vierde titel in ’n ry nie, dis ook Ellis se vierde in beheer. Dié uitslag laat geen twyfel dat sy een van die beste breiers in die geskiedenis van vrouesokker in die land is nie. Volgens Ellis gaan die gereelde sukses net verder help bou aan die land se sokkergeskiedenis. “Ons kan dankie sê vir die Nasionale Vroueliga wat aan ons goeie spelers begin verskaf. Ek moet ook aan die afrigters in die liga dankie sê vir hul harde werk en bydrae tot nasionale sukses, want ons help bou aan die land se sukses,” het Ellis gesê. Die vuurwarm Hilda Magaia, wat ’n driekuns teen Malawi aangeteken het in Banyana se oorwinning met 6-2 in die halfeindstryd, is as die speler van die toernooi aangewys. Nóg ’n uitblinker, Sibu­lele Holweni, is aangewys as die Golden Boot-wenner vir haar agt doele in die toernooi. “Ek is baie bly oor hoe ons groep gegroei het. Hier is baie spelers wat nie beskikbaar was as gevolg van hul oorsese verpligtinge by hul klubs nie, maar nou het ons nuwe sterre wat hul hand opgesteek het,” het Ellis laat hoor. Volgens haar sal sy kort voor lank weer moet soek na spelers om ook die nuwe sterre te vervang noudat oorsese klubs gaan begin voelers uitsteek om meer SA sterre te koop. “Om te dink nege spelers wat verlede jaar in die toernooi gespeel het, speel nou vir oorsese spanne. Ek is seker sekere van die spelers wat ons nou gebruik het, sal ook binnekort oproepe ontvang,” aldus Ellis.