HOEWEL sy self ’n slagoffer van verkragting is, steun en versterk sy ander slagoffers van geslagsgeweld (GBV). Eerw. June Dolley-Major van die Anglikaanse Kerk wat na bewering jare gelede deur ’n mede-priester verkrag is, is nou die stem vir verskeie vroue en laat haar sommer behoorlik hoor. Volgens haar gaan sy die volgende 16 dae deelneem aan verskeie paneel-besprekings wat handel oor GBV. Dolley-Major het aan Son gesê dít is alles deel van haar genesingsproses. Sy sê sy doen ’n beroep op die regering om 365 dae van aktivisme ’n prioriteit te maak en nie net 16 dae nie. Bystand Dolley-Major sê: “Oor die 16 dae sal ek op verskillende platforms praat, maar my aktivisme duur voort vir 365 dae. “Vroue en kinders word 24/7 regdeur die jaar mishandel, verkrag, getraffic en vermoor.” Dolley-Major sê verder sy is bly sy het die bystand van vele ander vroue-aktiviste soos die bekende Lucinda Evans. Sy sê wat haar eie saak betref, maak die ondersoekbeampte goeie vordering. Dolley-Major se saak is onlangs weer heropen nadat die direkteur van openbare vervolging dit die eerste keer in 2002 laat vaar het. Sy, Evans en lede van die projek One Billion Rising het meer as ’n maand gelede tot in Grahamstad gegaan waar die beweerde verkragting gepleeg is. Daar was omtrént ’n tranedal toe sy die huis besoek waar die sy die nagmerrie deurgegaan het. Binnekort Dolley-Major sê al het die direkteur van openbare vervolging destyds besluit om nie die saak op die hofrol te plaas nie, het dit haar nie verhinder om weer die saak oop te maak nie. Hieroor sê Dolley-Major: “Soos jy weet, vat dit die wheels of justice maar baie lank om te draai. “My eie regspan het gesê die saak sal binnekort met spoed voortgaan. So daarvoor is ek hoopvol.” Dolley-Major sê die Safe and Inclusive Church Commission van die Anglikaanse Kerk het haar twee dae tevore gekontak in verband met hul plan van aksie. Sy sê hulle het belowe om binnekort weer kontak te maak met meer besonderhede.