DAAR is niks so gevaarlik soos ’n gekweste All Blacks-span nie. Nieu-Seeland het laas week in ’n Drienasies-kragmeting in Brisbane teen alle verwagtinge in ’n loesing van 22-24 by Australië gekry. Ian Foster (afrigter) en sy manne gaan beslis baie gemotiveerd wees om op die wenpad te kom. Die Poemas gaan dus hul hande vol hê wanneer hulle die All Blacks môre in Sydney in hul eerste Drienasies-toets aandurf. Foster het gister aan verslaggewers gesê: “Dit is altyd ’n ontnugterende gevoel as jy in ’n swart trui verloor. “Ons is gefrustreerd daaroor. Daar was spelers wat hul eerste game in ’n ruk gespeel het. Hulle is uiteraard teleurgesteld en dit is hoe dit moet wees.” Nieu-Seeland het nog nooit in 29 toetse teen Argentinië verloor nie. Die Kiwi’s het tot dusver 27 agtereenvolgende games teen die Argentyne gewen sedert hulle in in 1985 met 21-21 in Buenos Aires gelykop gespeel het. Dit is hoog onwaarskynlik dat Mario Ledesma (afrigter) se Poemas die wendroogte teen môre gaan breek. Die All Blacks gaan hul vyfde toets binne ses weke speel, terwyl Argentinië nog nie ’n toets sedert laas jaar se World Cup in Japan gespeel het nie. Ledesma en talle ander Poema-spelers en personeel het net voor ’n oefenkamp in Argentinië Covid-19 opgedoen. Meer as ’n dosyn Poemas in Europa het eers later in Sydney aangekom. Die grootste deel van die groep het dus minder tyd gehad om voor te berei. Die Argentyne het net twee opwarmingswedstryde in Sydney teen plaaslike spanne gespeel. Volgens Ledesma fokus hulle nie op dié situasie nie. “Ons wil nie die kwarantyn as ’n verskoning gebruik nie. “Dit het ons beslis bymekaar gebring. Ons het baie tyd gehad om te praat oor wat ons wil doen.” Die spanne is: NIEU-SEELAND – Beauden Barrett, Jordie Barrett, Anton Lienert-Brown, Jack Goodhue, Caleb­ Clarke, Richie Mo’unga, Aaron Smith, Ardie Savea, Sam Cane (k), Shannon Frizell, Sam Whitelock, Patrick Tuipulotu, Tyrel­ Lomax, Dane Coles, Joe Moody. BANK: Codie Taylor, Alex Hodgman, Nepo Laulala, Tupou Vaa’i, Hoskins Sotutu, Brad Weber­, Rieko Ioane, Damian­ McKenzie. ARGENTINIË – Santiago Carreras, Bautista Delguy, Matías Orlando, Santiago Chocobares, Juan­ Imhoff, Nicolás Sánchez, Tomás Cubelli, Rodrigo Bruni, Marcos Kremer, Pablo Matera (k), Matías Alemanno, Guido Petti, Francisco Gómez Kodela, Julián­ Montoya en Nahuel Tetaz Chapparo. BANK: Facundo Bosch, Mayco Vivas, Santiago Medrano, Santiago Grondona, Tomás Lezana, Gonzalo Bertranou, Lucio Cinti, Santiago Cordero.