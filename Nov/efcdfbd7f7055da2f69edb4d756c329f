DIE paaie sien letterlik hul gat. Maar dienslewering wat slaggate betref, is hoog op Stad Kaapstad se prioriteitslys, sê mayor Dan Plato. Hy sê die lockdown het hulle verhinder om die nodige dienste in sekere areas, waaronder Mitchells Plain, te lewer. Met verwysing na die slaggate het hy bygevoeg dat hulle addisionele kontrakteurs aangestel het om die paaie te herstel. Volgens Plato hou hy persoonlik elke week ’n ogie oor die vordering van die herstel van slaggate in Mitchells Plain. Hulle het ook titelaktes vir huise en beurse aan werkloses in Athlone uitgedeel. Plato sê: “Die inwoners verwag gehalte-diens van ons. “Ons werk daaraan om die inwoners te wys dat ons besig is om terug te keer na normaal en dienste te lewer. “Ons het dié winter baie reën gehad wat dienslewering negatief geraak het. Met die somer op hande kan ons nou weer voortgaan om die nodige dienste te lewer.” Volgens Plato het die Stad Kaapstad se departement van vervoer en openbare werke in die vyf maande van Januarie tot einde Mei altesaam 2 776 slaggate herstel. “Vir die tydperk van Junie tot Oktober het hulle 10 186 slaggate herstel. Volgens Plato is baie jong mense tydens die lockdown die geleentheid ontneem om hul drome te volg. Vullisstorting Hy sê sy departement het onmiddellik ná die lockdown programme in plek gestel om die jeug met vaardighede te bekwaam. Hy sê hulle het beurse vir kursusse in die vervaardiging van radioprogramme vir die eerste 25 tot 50 werklose, jeugdige aansoekers van Athlone beskikbaar gestel. Volgens Plato kom daar sedert die lockdown ook minder onwettige vullisstorting voor en hulle het ’n skoonmaakveldtog begin om die gemeenskappe skoon te hou. “Onwettige vullisstorting is teen die wet en dis ook onhigiënies. “Voertuie wat gebruik word om vullis onwettig te stort, kan met tot R17 000 beboet word,” waarsku hy. In die komende weke gaan Plato nog 6 000 titelaktes vir huise aan verskeie gesinne in Hanover Park en Bonteheuwel oorhandig. Maandag het 100 inwoners van Valhalla Park, Bishop Lavis, Ravensmead en Bonteheuwel hul titelaktes ontvang. Volgens Plato sal inwoners wat op titelaktes wag, hierdie maand nog briewe ontvang oor wanneer hulle dit kan kom afhaal. Sedert die begin van die jaar het die Stad Kaapstad reeds ’n volle 500 titelaktes vir huise oorhandig. Plato het belowe inwoners wat op huise wag, sal hul akte voor die feestyd kry.