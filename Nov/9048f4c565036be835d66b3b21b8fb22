DIE Stormers word met doughnuts beloon as hulle daarin slaag om nie drieë in ’n game af te staan nie. Die Kapenaars het Saterdag se Superrugby Un­locked-kragmeting met die Griekwas met ’n indrukwekkende 39-6 gewen. Volgens Norman Laker, die verdedigingsafrigter van die Stormers, het sy span vir die eerste keer vanjaar ses drieë gedruk en nie een gelek nie. “Ja, ons het ’n deal met die spelers dat as hulle nie drieë afstaan nie, hulle met doughnuts beloon sal word,” sê Laker. “Dit was die eerste keer dat ons ’n clean sheet in die Superrugby Unlocked-toernooi kon kry en hopelik kan ons daarop voortbou wanneer ons Saterdag teen die Cheetahs op Nuweland te staan kom.” Son het vir Laker uitgedaag as sy span geen drieë Saterdag teen die Cheetahs afstaan nie, sal ál die spelers, insluitende die bestuur en afrigtingspan, ’n gratis koeksister kry. “Ons het verstellings aan ons stelsels en individue gemaak en ek dink dit het dié naweek vir ons uitgewerk,” meen Laker. “Die Cheetahs is altyd ’n moeilike span. Elke span in die kompetisie móét gerespekteer word. “Jy kan nie net dinge as vanselfsprekend aanvaar nie, want enige span kan enige ander span enige tyd op enige dag klop. “Die Cheetahs hou daarvan om die bal rond te gooi. Hulle is gevaarlik met bal in hand, maar ons back ons verdedigingstelsel.” Laker sê die eerste paar games was baie frustrerend vir die afrigtingspan omdat hulle net nie aan die gang kon kom nie. “Griekwas in Kimberley is altyd ’n moeilike span en om nie ’n drie teen hulle af te staan nie, is iets baie spesiaals. “Ons sal dus dié naweek baie selfvertroue hê in die game teen die Cheetahs,” het Laker bygevoeg. “Die afgelope drie weke op die pad was nie altyd maklik nie. “Ons sien dus baie uit na die uitdaging dié naweek.”