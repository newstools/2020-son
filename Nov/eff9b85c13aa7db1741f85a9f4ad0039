“EK GLO die rape victims.” Só sê aktiviste wat Vrydag buite die Blue Downs-landdroshof betoog het. Dit was tydens die verskyning van ’n bekende musikant wat daarvan beskuldig word dat hy van sy musiekleerders seksueel aangerand het. Die man se naam mag ingevolge die Strafproseswet nie bekend gemaak word totdat hy gevra is om te pleit nie. Aktiviste van die wêreldwye veldtog One Billion Rising meen die anonimiteit van die vermeende verkragter benadeel die slagoffers. Latifah Jacobs sê: “Ons soek ’n sterk vonnis vir die vermeende kwaaddoener. “Ons kan nie verstaan hoekom word die perpetrator beskerm nie. Hoekom mag sy naam nie bekend gemaak word nie? “Die feit dat hy nie genoem mag word nie maak die slagoffer se weergawe kragteloos.” Jacobs sê verder: “Ons is van mening dat sulkes wat van verkragting verdink word, agter tralies moet bly tot hulle onskuldig bevind is. “Die feit dat hy nie genoem word nie, stuur ’n boodskap uit dat die slagoffer verkeerd is. “Die man is ’n musiekonderwyser en ’n mentor vir kinders. Nou is hy weer uit in die samelewing om dieselfde ding weer te doen. “Die feit dat sy naam en identiteit beskerm word, beteken dat studente wat hy dalk 10 jaar gelede verkrag of molesteer het nie na vore kan kom nie. Daar is survivors wat in stilte voortgaan met dit wat hulle deurgemaak het. “Wat is so spesiaal aan hom dat hy nie genoem moet word nie? “Is hy dan bo die wet?” Nog ’n aktivis, eerw. June Major, sê sy weet wat dit is om as rape survivor geviktimiseer te word. Major sê: “Vir my is hy nie ’n vermeende perpetrator nie – hy is ’n perpetrator, want ek glo die slagoffers. “Ek weet hoe dit is om deur ’n leiersfiguur in die same­lewing verkrag te word. “Die persoon wat my verkrag het, was ’n priester. “Sy naam is klaar in die public domain, so ek verstaan nie wat is die big deal nie.” Die saak is tot 26 Februarie 2021 vir verdere ondersoek uitgestel. Die musikant bly uit op borgtog.