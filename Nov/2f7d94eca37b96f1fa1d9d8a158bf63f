DIT gons behoorlik in die onderwêreld oor ’n beweerde voorval waarin die vermeende baas van die 28’s-bende glo deur die mond geskiet is. Die storie dat Ralph Stanfield op ’n gholfbaan naby Pinelands geskiet is, het soos ’n veldbrand onder diknekke in die bende­wêreld versprei. Daar is beweer Stanfield is in ’n private hospitaal in die suidelike voorstede opgeneem. ’n Betroubare familievriend van die Stanfields het die rumours afgelag en aan Son gesê: “Ons weet nie eens waar of hoe die rumours ontstaan het nie, maar ons het al ’n hele paar oproepe van mense gehad wat wou weet of dit waar is. “Dit is nie waar dat hy geskiet is nie, maar dit is waar dat hy weens ’n mediese toestand in die hospitaal is.” Talle polisiebronne het ook gesê daar is bewerings dat hy geskiet is. Volgens die lede ondersoek die polisie se eenheid teen bendes (AGU) wel ’n voorval. “Maar daar is nog nie sekerheid daaroor of dit ’n skietvoorval, aanranding en of ’n ongeluk was nie.” Verskeie dikdinge in die onderwêreld hou vol Stanfield is geskiet. “Wat anders wil hulle sê? Dat hy met ’n gholfstok deur sy mond geslaan is?” het ’n bron gevra. Die King David Mowbray-gholfklub, wat naby Pinelands geleë is, sê daar was geen skietvoorval nie. Oorleef “Luidens ons rekords het Stanfield ook nie Maandag by ons gholf gespeel nie,” het Don Ball, bestuurder van die klub, gesê. Die Mupine-gholfklub is die ander baan in Pinelands. Volgens die klub se webtuiste is die baan al geruime tyd toe. Stanfield het in Julie 2017 ’n skietvoorval oorleef waarin hy agt keer gewond is. Die skietvoorval het in Gauteng voorgekom. Stanfield is met ’n private vliegtuig na ’n Kaapse hospitaal toe gebring. Die dokters het toe ’n koeël uit sy long verwyder. Teen druktyd het die polisie nog nie op Son se navrae gereageer nie.