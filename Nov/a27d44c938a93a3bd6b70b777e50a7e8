KNYSNA. – Geweten­lose tikkoppe het ’n sopkombuis gestroop van alles tot die potte en panne en baie kindertjies honger gelaat. Meer as 50 kinders by die Nekkies-plakkerskamp moes hierdie week honger omdraai omdat daar nie vir hulle maaltye gekook kon word nie. ’n Gemeenskap wat reeds weens Covid-19 swaar trek, is nou verder in die put van armoede gedompel. Die sopkombuis is laas Vrydag- en Saterdagaand rot en kaal besteel. Groot potte, groente, blikkiesvis en selfs die stoof is weggedra. Honger kindertjies wat gewoonlik elke Maandag, Woensdag en Vrydag ’n gekookte maaltyd ontvang het, suig nou aan die droë agterspeen. Woedende inwoners sê die inbrake is tikkoppe se vuil handewerk. Die eienaar van die sopkombuis, Nonto Silulwane, sê sy was nie tuis toe daar ingebreek is by die hokkie agter in haar jaart waar sy die kos bêre nie. “Ek het die begrafnis van ’n familielid bygewoon. “Die diewe het deur ’n venster toegang verkry en alles gesteel. “Ons het kinders en werkloses in die gemeenskap gevoed en ek voel sleg dat ons veral nou die kinders moet wegwys,” sê ’n teleurgestelde Silulwane. ’n Gemeenskapswerker, Nzwaki Lufuzo, het ’n beroep op inwoners gedoen om nie die gesteelde goedere te koop nie. “Die sopkombuis het baie vir die kinders in die gemeenskap beteken. Ook werklose jeugdiges het drie keer per week ’n maaltyd hier gekry. “Ons is regtig bekommerd hieroor, want almal hier kry swaar.” Die Knysna-polisie ondersoek ’n klag van huisbraak. Geen verdagtes is nog aangekeer nie.