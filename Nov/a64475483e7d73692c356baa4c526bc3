ARGENTINIË sal nie Saterdag weer die verrassingselement aan sy kant hê in ’n tweede ontmoeting met die All Blacks in vanjaar se Drienasies-reeks nie. Die Poemas het Nieu-Seeland in Newcastle met 25-15 geklop. John Plumtree, hulpafrigter van die All Blacks, meen die Kiwi’s weet nou wat om van die Suid-Amerikaners te verwag. Die Poemas het twee weke gelede die rugbywêreld geskok deur die eerste keer in hul geskiedenis die All Blacks te klop. Dit was ’n uitstekende vertoning, veral op verdediging. Hulle het ook die afbreekpunte oorheers. Die All Blacks het boonop die vorige week met 22-24 teen Australië vasgeval. Die All Blacks se afrigter, Ian Foster, en sy personeel is dus onder groot druk. Sedert 1998 het die Kiwi’s nog nie weer meer as twee opeenvolgende toetse verloor nie. In 1998 het hy vyf in ’n ry verloor. Die Poemas het laas week sy eerste sege oor Nieu-Seeland opgevolg met ’n gelykop uitslag van 15-15 teen die Wallabies. Die Australiërs het die Argentyne onder druk geplaas en strafskoppe verdien. “Ons weet waaroor die Argentyne nou gaan,” het Plumtree gister aan verslaggewers gesê. “Ons het hulle al twee keer sien speel en ons weet wat om dié naweek van hulle te verwag.” Die All Blacks is hewig gekritiseer oor hulle nie daarin kon slaag om deur die Poemas se verdediging te dring nie. “Wanneer die All Blacks geklop word, word ons aanval deur die verdediging oorheers,” het Plumtree verduidelik. “Ons sien wel geleenthede, maar ons moet goed genoeg wees om dit te benut en daardie ruimte te sien en te kyk om die bal na daardie ruimte te kry. “Dit is nie net om met die bal te hardloop nie, maar ook om druk in verskillende aspekte van die spel toe te pas.”