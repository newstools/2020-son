OUDTSHOORN. – Die saak teen ’n verdagte wat met ’n ongelisensieerde vuurwapen en ammunisie in hegtenis geneem is, is tot 30 November uitgestel. Daniel Mars pleit onskuldig en sê dat hy die aand van 14 April 2019 ’n paar biere by ’n dwelmhuis in Vlakboklaan, Bridgton, gaan koop het terwyl hy vir sy meisie gewag het. Toe hy wou loop, het twee mans hom van sy selfoon en geld beroof en ’n sak gegee om te dra terwyl hulle agter hom gestap het. Voorgekeer Volgens hom het hy nie geweet wat in die sak is of waarheen hy dit moes neem nie. Die polisie het hom voorgekeer en toe hy omkyk, was die twee mans natuurlik weg. Omdat dit nie sy sak was nie, het hy dadelik toestemming gegee dat die polisie dit deursoek. Corné Pretorius, die staatsaanklaer vra die hof om Mars se weergawe te verwerp. Volgens hom is dit vreemd dat die verdagte nie ’n saak van roof teen die twee mans gemaak het nie. Die 9 mm semi-outomatiese pistool was gelaai en gereed vir gebruik.