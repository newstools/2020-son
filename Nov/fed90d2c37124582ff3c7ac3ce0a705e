OUDTSHOORN. – Die beendere van ses onbekende mense wat in 1965 tydens die bou van die Hoërskool Oudtshoorn deur boukontrakteurs opgegrawe is, is in ’n tradisionele seremonie herbegrawe. Dit is gedoen by die begraafplaas van die CP Nel Museum. Volgens die museumbestuurder, Moses Mthethwa, het medici die beendere ná die opgrawing vir navorsingsdoeleindes gebruik. In die 1980’s is dit geskenk aan die museum, waar dit tot nou bewaar is. Luidens ’n berig in Oudtshoorn Courant in 1965 is die beendere opgegrawe toe boukontrakteurs besig was met uitgrawings vir die skoolgebou. Die vermoede is dat daar ’n klein begraafplaas was. Volgens adv. Goodman Jaxa, voorsitter van die museum se raad van trustees, is die historiese verhaal ron­dom die oorblyfsels ’n strak herinnering aan die lelike verlede van Suid-Afrika. Die burgemeester van Oudtshoorn, Chris Macpherson, het in sy boodskap gesê die munisipaliteit is bevoorreg om deel te wees van dié geskiedkundige geleentheid wat die belangrikheid van lewe en menswaardigheid beklemtoon. Volgens een van die Khoileiers, hoofman Johannes Baadjies, is onderhandelinge met die skool aan die gang om die beendere weer op die skoolterrein te begrawe en ’n gedenksteen daar op te rig.