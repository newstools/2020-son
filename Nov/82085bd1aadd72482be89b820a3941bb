ANTHONY Volmink, wat vroeër vanjaar nog vir Griekwas uitgedraf het, gaan sy debuut vir die Sharks op heelagter vanaand teen sy voormalige spanmaats maak. Manie Libbok skuif na die bank. Die Sharks sal vanaand alles in die stryd wil werp om Griekwas met ’n bonuspunt in ’n Superrugby Un­locked-kragmeting in Kimberley ore aan te sit. Daarteenoor sal Griekwas vir ’n opskudding wil sorg nadat hulle laas week met 6-39 deur die Stormers kafgedraf is. Sean Everitt, afrigter van die Sharks, moes vyf veranderinge aan sy span aanbring nadat ’n speler in die senior groep positief getoets is vir Covid-19. Die senter Jeremy Ward gaan die manne van Durban aanvoer, terwyl die losskakel George Whitehead terug is as kaptein van die Poubloues. Kerron van Vuuren (haker) en Ruben van Heerden (slot) is terug in die Sharks se agttal. Thembelani Bholi kry ook vir die eerste keer kans in die beginspan ná twee indrukwekkende vertonings van die bank af.