DIE voormalige nr. 1 in wêreld­tennis Andy Murray het hom by Novak Djokovic geskaar om die ATP aan te spoor om ’n beleid oor gesinsgeweld te bedink. Dít volg ná aantygings teen die Duitser Alexander Zverev deur sy eksmeisie Olga Sharypova. In ’n onderhoud het die voormalige tennisspeler Sharypova gesê Zverev het haar emosioneel en fisiek mishandel. Die Amerikaanse Ope-naaswenner het dié bewerings herhaaldelik ontken. Die hooggeplaaste Ser­wiër Djokovic, wat vroeër vanjaar as hoof van die ATP se spelerraad bedank het, het verlede week gesê dat die ATP moet kyk na sy eie beleid oor mishandeling in die huis, soortgelyk aan dié in Amerikaanse sport, ongeag enige regs­geding. Die ATP het eers veel later in reaksie op die aantygings teen die 23-jarige Zverev gesê dié liggaam veroordeel “enige vorm van geweld of mishandeling”. Oor die ATP se trae reaksie op die Zverev-situasie het Murray, ’n driemalige Grand Slam-wenner, gesê: “Ek weet nie hoe lank dit was nie, maar dit was beslis nie onmiddellik nie. “Ek het ’n paar dinge gelees en tennis het natuurlik nie ’n beleid vir huishoude­like mishandeling nie. “Dit is iets waarna ons as sport moet kyk sodat die ATP wéét wat om in so ’n situasie te doen eerder as om daaroor te dink en dan te reageer. Hulle kan ’n bietjie meer proaktief wees in so ’n situasie,” meen hy.