’n Taxi-bestuurder en veroordeelde verkragter is vir ’n soortgelyke oortreding lewenslange tronkstraf opgelê. Mongameli Jojo (34) is Vrydag in die Baaise streekhof lewenslange tronkstraf opgelê vir die verkragting van ’n 14-jarige meisie. Jojo het die meisie, ’n passasier, vier jaar gelede ontvoer, verkrag en beroof. Verlede maand het landdros Nolitha Bara Jojo in dieselfde hof skuldig bevind aan verkragting, ontvoering en roof met verswarende omstandighede. Anelisa Ngcakani, woordvoerder van die nasionale vervolgingsgesag, sê in Maart 2016 was die slagoffer en haar sibbes (toe 3 en 4 jaar oud) omstreeks 14:00 in Jojo se taxi. Hulle was van hul ma se huis na hul ouma se huis in Port Elizabeth op pad. “Pleks daarvan dat hy hulle na hul ouma se huis geneem het, het hy hulle na ’n begraafplaas gevat. Daar het hy die slagoffer voor haar sibbes verkrag. Die kleintjies het die hele tyd hulpeloos gehuil.” Jojo het die meisie se tekkies afgevat en gedreig om haar te skiet, al het hy nie ’n vuurwapen uitgehaal nie. “Daarna het hy die slagoffer en haar sibbes by hul ouma se huis afgelaai.” Volgens Ngcakani het die staatsaanklaer, Mxolisi Bebula, ’n beroep op die hof gedoen om lewenslange tronkstraf op te lê omdat dit nie Jojo se eerste oortreding was nie. Die hof het ook gehoor in Oktober 1999 het Jojo en sy vriende ’n medeleerder (toe 6) in ’n klaskamer verkrag. Jojo is skuldig bevind aan verkragting, maar net ’n opgeskorte vonnis van vyf jaar gegee omdat hy toe nog minderjarig was. Bebula het Jojo as ’n kinderverkragter beskryf en gesê enige ander vonnis as lewenslank sal ’n onreg wees. “Bara het gesê Jojo het nie net sy slagoffer se lewe verwoes nie; hy het hul hele familie vernietig toe hy haar voor haar jonger sibbes verkrag het. Bara het ook gesê Jojo het geen berou getoon nie en sy kans op rehabilitasie is skraal siende dat hy geen respek vir jong kinders het nie,” sê Ngcakani. Jojo is ook 15 jaar opgelê vir roof met verswarende omstandighede en 3 jaar vir ontvoering. – News24.