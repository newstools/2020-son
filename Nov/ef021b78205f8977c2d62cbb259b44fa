DRIE beamptes van die Wes-Kaapse verkeersdepartement het omtrent hul hande vol gehad om ’n taai taxi-drywer in hegtenis te neem. ’n Motoris het die vier minute lange worsteling op kamera vasgelê. In die video kan gesien word hoe die man hom verset teen arrestasie deur twee beamptes. Die een beampte ruk ’n vuurwapen uit en rig dit op die bestuurder, maar nie eens dít skrik hom af nie. ’n Derde beampte staan nader om te help, maar sonder sukses. Eers wanneer een van die beamptes die driver met pepper spray takel, word hy mak, maar hy sit hom nog sterk teë. Jandré Bakker, woordvoerder van die departement van vervoer en openbare werke, sê by navraag hulle weet van die voorval. “Ons is ook daarvan bewus dat die voorval op kamera vasgelê is.” Verbygesteek Bakker sê die voorval het Sondag op die N2 tussen Sedgefield en Wildernis gebeur. “Die bestuurder op die video het die verkeersbeamptes op ’n soliede lyn verbygesteek en so die lewe van die motoriste van die ander rigting af in gevaar gestel. Hy het sy eie lewe en dié van die passasiers ook in gevaar gestel.” Volgens Bakker het die beamptes gewys die bestuurder moet aftrek, maar hy het dit verontagsaam. “Dit het die beamptes genoop om meer drasties op te tree. Die voertuig het uiteindelik in Wildernis tot stilstand gekom.” Nalatige Bakker sê dit is onduidelik hoekom die bestuurder nie wou stop nie. “Daarom was die beamptes reeds slaggereed vir enige iets wat kon verkeerd gaan.” Die man is uiteindelik in hegtenis geneem. Klagte van roekelose en nalatige bestuur is by die George- polisie aanhangig gemaak. “As die driver gestop het toe hy die eerste keer afgetrek is, sou niks van dié drastiese stappe nodig gewees het nie.”