DIE Oostelike Provinsie Rugbyunie (OPRU) is op soek na ’n afrigter om sy seniorspan, die Oostelike Provinsie Olifante, in 2021 terug te neem na die hooftafel van Suid-Afrikaanse rugby. Al het dié unie ’n advertensie geplaas vir afrigters om vir die pos aansoek te doen, word daar betroubaar verneem dat die voormalige Springbok-afrigter Peter de Villiers die man is wat die unie die graagste wil hê. Ingeligtes na aan De Villiers het aan Son te kenne gegee dat die OPRU nog voor die uitreiking van die advertensie vir ’n nuwe hoofafrigter begin voelers uitsteek het na die man wat die Bokke in 2009 tot Drienasies-glorie en ’n reekssege oor die Britse en Ierse Leeus afgerig het. Volgens die ingeligte is De Villiers egter nog baie versigtig oor die moontlikheid om vir dié pos aansoek te doen. Verlede jaar het die Paarliet sy vingers lelik verbrand toe hy vir ’n onderhoud vir die pos as hoof­afrigter van die Southern Kings na Port Elizabeth gevlieg het. De Villiers se kwalifikasies as afrigter is deur die Kings se bestuur in twyfel getrek, al is daar later bewys dat sy vlak 3-kwalifikasie van die Walliese Rugbyunie een van die bes erkende­ kwalifikasies in Wêreldrugby is. Die Kings-raad het toe ná die sirkus met sy soektog na ’n nuwe breier nooit een aangestel nie, want dié Baaise franchise is insolvent verklaar en bestaan nou nie meer nie. Die OPRU, wat ’n minderheidsaandeelhouer in die Kings was, wil nou eerder daarop fokus om met sy provinsiale span ’n terugkeer tot die Curriebeker se Premierliga te maak. Chumani Booi se kontrak verstryk einde Desember, met die unie wat besluit het om ’n nuwe rigting in te slaan en ’n meer ervare coach te soek. As De Villiers wel sou aansoek doen, sê die ingeligte, sou hy graag ’n sê wou hê in die samestelling­ van sy bestuurspan om die Olifante van kwalifikasie vir die Curriebeker se Premierliga te verseker. Die Baaienaars het in 2014 en 2015 laas in die Premierliga gespeel. Son het verneem dat die voormalige Varsity Cup-wenner-afrigter van die Pukke­, Jonathan Mokuena, ook belangstel om in die Baai te gaan afrig.