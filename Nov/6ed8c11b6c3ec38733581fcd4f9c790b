PLANNE vir die ontwikkeling van die sportterrein van die Hoërskool Lentegeur in Mitchells Plain maak die hoof, Rodney Cupido, baie bly. Cupido se opgewondenheid is onmiddellik opvallend as jy die perseel betree. Daar is talle leerders wat vir eks­tra lesse opgedaag het en vriendelike onnies is op hul pos terwyl lede van die gemeenskap hulle besig hou met tuinwerk vir die verbouing van groente. “Dís hoe ons dinge doen,” sê Cupido. “Gemeenskapsbetrokkenheid is aan die groei.” ’n Plaaslike sokkerklub, Juventus AFC, in samewerking met Alpha Sports en die nieregeringsorganisasie Unlock the Plain, het die skool genader om die sportterrein met die hulp van skenkers te ontwikkel. Cupido sê hy en die skool­beheerraad het dié planne verwelkom en ’n holistiese benadering vir die projek toegepas. “Dit is nie net sokker wat voordeel moet trek nie, maar alle sport. Ons wil ’n wen-wen-model hê wat tot almal se voordeel strek. Trots “Dié skool en sy sportterrein moet die juweel van Mitchells Plain wees. “As jy die Plain binnekom, is dié skool die eerste opvoedkundige instansie en dit moet as die trots van die mense van Mitchells Plain bekend staan,” verduidelik Cupido sy visie. Justin Solomons, die klub se projekbestuurder, is net so opgemaak. “Dis ambisieus, maar dis haalbaar, veral met ondersteuning van die sake­wêreld. Die plan is om besighede te vra om jaarliks R10 000 te belê. “Ons gaan ook staatmaak op die NGO om die droë veld speelbaar te maak.” Volgens Cupido het die onderwysdepartement sy goedkeuring gegee en die omheining is reeds vervang. Die departement van sport steun ook die projek.