DIE identiteit van vyf mense wat dié naweek in ’n motorbotsing naby De Doorns dood is, is nog onbekend. Die ongeluk het Saterdag omstreeks 10:00 op die N1 naby die Orchid-afdraai plaasgevind. Jandré Bakker, woordvoerder van die Wes-Kaapse departement van vervoer en openbare werke, sê ’n bakkie het vermoedelik voor ’n vragmotor ingedraai. “Die bestuurder van die vragmotor het ligte beserings opgedoen terwyl die bestuurder van die bakkie ernstig beseer is.” Werner Vermaak, ’n woordvoerder van ER24, sê ER24 en die Metro-ambulansdienste was gou op die toneel. “Vyf mense is op die toneel dood verklaar. Die bestuurder van die bakkie is na ’n hospitaal geneem. Die bestuurder van die vragmotor is op die toneel behandel. ER24 het hom later na die Mediclinic Worcester geneem. Die toneel is aan die polisie oorhandig.” Kapt. Frederick van Wyk, polisiewoordvoerder, sê ’n saak van strafbare manslag is geopen. Hy sê ’n voorlopige ondersoek dui daarop dat die bakkie vanaf Laingsburg in die rigting van De Doorns gery het. “Die bestuurder van die bakkie het beheer oor die voertuig verloor, waarna dit voor aankomende verkeer beland het. “Die bakkie het gebots teen ’n trok wat van Worcester na Touwsrivier onderweg was.” ’n Forensiese span het die toneel tot laatmiddag gefynkam. Teen druktyd was dit nog onbekend of die slagoffers op die bakkie of trok was.