DIE motorvervaardiger Ford het duisende rande in skadevergoeding aan Suid-Afrikaners uitbetaal wie se Ford Kuga's weens 'n fabrieksfout aan die brand geslaan het. Die nasionale verbruikerskommissie sê uit die 53 eisers het 47 'n uitbetaling van R50 000 aanvaar. Drie ander het die aanbod geweier em die ander drie kon nie bewys die verliese wat hulle gely het, val binne die raamwerk van die skikkingsooreenkoms nie. "Ford het ingestem om elke verbruiker R50 000 as vergoeding te betaal  as hul voertuig tussen 2014 en 2017 uitgereik en aan die brand geslaan het," sê die kommisie in 'n verklaring. Volgens Ford het die motors aan die brand geslaan omdat dit weens swak verkoelingsirkulasie oorverhit het. Sowat 4500 voertuie moes herroep word.