DIE Sharks-afrigter, Sean Everitt, sê Vrydagaand het sy span die toestande in Durban beter as die Cheetahs hanteer. Curwin Bosch (23), losskakel van die Sharks, se skopstewel het ’n groot rol gespeel in die Superrugby Unlocked-oorwinning met 19-13 oor die Vrystaters, wat tot dusver onoorwonne was. Bosch het ook ’n groot rol gespeel in die Sharks se enigste drie. Sy akkurate dwarsskop het vir die vleuel Madosh Tambwe op ’n drie uitgeloop. Everitt was agterna vol lof vir Bosch se vertoning. Beheer “Dit was moeilike omstandighede daar buite en dit was ’n fisieke wedstryd,” het hy gesê. “Daar is verskillende maniere om die humiditeit te benader. Ons het gemeen die skop van contestable skoppe sou die manier wees om dit te doen. “Dis uiters moeilik om die bal naby te probeer hou in hoë humiditeit. Wanneer jy ’n losskakel soos Curwin het, kyk die span na hom vir rigting en om die spel te beheer. Gejaag “Vanaand (Vrydagaand), in hierdie moeilike omstandighede het hy hom uitstekend van sy taak gekwyt. “Dit is waarom hy as die speler van die wedstryd aangewys is. Sy skopwerk was puik. “Ek wil niks van die vleuels wegneem nie, want Werner (Kok) en Yaw (Penxe), sowel as Madosh toe hy opgekom het, het die hoë skoppe regtig goed gejaag en die Cheetahs onder baie druk geplaas. Curwin speel met baie selfvertroue.” Die Sharks pak Griekwas Vrydag in Kimberley.