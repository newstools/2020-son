DIS ’n naelbyt-resies tussen ’n arrogante bejaarde met vreemde geel hare en ’n ander maer gryskop. Die verkiesingstryd in Amerika tussen die twee presidentskandidate, Donald Trump (74), ’n Republikein, en Joe Biden (77), ’n Demokraat, het die wêreld se aandag heeldag gevange gehou. Oorwinning Dán is Biden voor en die meer verligtes raak kalmer omdat hulle dink daar gaan meer stabiliteit in die land kom, net vir die volgende stel stemme wat inkom met Trump wat weer triomfeer. Die son was in Amerika skaars op toe kondig Trump al pronkerig op TV ’n voorty­dige oorwinning aan. Soos die dag ontvou het en die bordjies verhang is, verkondig hy toe weer vingerswaaiend in die kameralense aan dat die verkiesing op ’n allemintige hofsaak gaan uitloop. Die verkiesing het spannend en kop aan kop geraak soos wat die kandidate stuk-stuk in die deelstate gewen of verloor het. Trump het belangrike deelstate soos Florida, Ohio, Iowa, Texas en Missouri gewen. Biden het dit op sy beurt reggekry om Arizona, Kalifornië, Washington, New York en Illinois te wen. Wat baie interessant is, is dat ’n Demokraat vir die eerste keer sedert 1996 weer in Ari­zona geseëvier het. Pos-stemme, waar Amerikaners vooraf deur die poskantoor gestem het, is in omstredenheid gedompel. Trump wil hê dié stemme moenie getel word nie. Hy kla al vir weke dat dié tipe stemme bedrog sal veroorsaak. Intussen is die wêreldmarkte onstabiel omdat almal terughou terwyl hulle kyk wat die uitkoms gaan wees. Dit blyk egter dat die Yanks se verkiesing nog vir dae en selfs weke uitgerek sal word. Die argumente kan nog ontplof oor wie nou eintlik die werklike wenner gaan wees.