VYF mense is Maandagaand dood nadat gewapende mans op 'n taxi in Nyanga losgebrand het. Luidens 'n polisieverklaring het sewe mense om 21:30 in 'n taxi gesit toe gewapende mans verskeie skote daarop afgevuur het. Brig. Novela Potelwa, 'n polisiewoordvoerder, sê vier mans tussen die ouderdom van 30 en 36 is op die toneel dood en dat 'n vyfde slagoffer later in die hospitaal dood is. Potelwa sê 'n span speurders is hard besig om leidrade op te volg. Sy sê die motief vir die voorval hou vermoedelik verband met taxi-konflik. Potelwa sê die polisie het hul teenwoordigheid by verskeie hotspots verskerp nadat daar Maandagmiddag ook 'n skietvoorval by die stasiedek by Kaapstad-stasie was. Ses mense insluitend 'n vrou in 'n rolstoel is daar raakgeskiet. Die skieter is egter kort daarna deur 'n verkeersbeampte vasgetrek. 