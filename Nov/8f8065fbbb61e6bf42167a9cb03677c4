DIE Suid-Afrikaanse Sportkonfederasie en Olimpiese Komitee (Saskok­) het die naweek met sy verkiesing geskiedenis gemaak. Barry Hendricks, die pas verkose Saskok-president, het uitgewys dis die eerste keer in die Reënboognasie se geskiedenis dat ’n swart African vrou as eerste visepresident verkies is. Dit is ook die eerste keer dat twee vroue in albei visepresidentsposisies verkies is, sowel as die eerste keer dat daar vyf vroue op die direksie is. Lwandile Simelane en Debbie Alexander is Saterdag onderskeidelik tot eerste en tweede visepresident verkies. Hendricks glo die waardevolle kundigheid van die nuwe raadslede, veral die vroue, sal nodig wees om die organisasie om te keer. “Ons sal baie nou met almal saamwerk. Konflik behoort nou iets van die ver­lede te wees,” sê hy in ’n verklaring. “Ons moet die belange van sport op die voorgrond stel sodat ons weer ons posisie as een van die beste sport­organisasies in die wêreld kan bevestig. “Hierdie verkiesing is die eerste stap om as ’n verenigde span sport na nuwe hoogtes te neem.” Die raadslede is: Alan Fritz, Qondisa Ngwenya, Kim Pople, Ilhaam Groenewald en Welhemina Grobbelaar. Volgens Groenewald bestaan die nuwe Saskok-raad uit 62,5% vroue wat die vereiste van 50% ver oortref. “Daar is nog vier lede wat gekoöpteer kan word. So, daar is ’n geleentheid om selfs meer vroue in te bring. “Ek glo daar moet veranderinge kom. Ons het individue nodig wat ’n nuwe perspektief kan bring. “Ons kan nie ignoreer wat in die verlede gebeur het nie. “Dit is belangrik om te verstaan wat die key issues is en met oplossing daarvoor vorendag te kom. Vaardighede “My jare van ervaring in sport op universiteitsvlak is een van die redes waarom ek besluit het om myself as ’n raadslid beskikbaar te stel. “Al die vroue wat op die raad verkies is, bring hul eie spesiale pakket van kundigheid, vaardighede en vernuf na die tafel, maar terselfdertyd is ons ook bewus daarvan dat ons met mans moet saamwerk om suksesvol te wees. “Ons is hier om ’n verskil te maak, nie net omdat ons vroue is nie. “Elkeen van ons kom met ’n beproefde profiel wat hopelik waarde kan toevoeg,” voeg Groenewald by.