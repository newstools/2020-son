Desember se verandering aan die brandstofprys hang af van watter soort jy gebruik. Dít was die Automobiel-Assosiasie (AA) van Suid-Afrika se kommentaar Vrydag op die Sentrale Energiefonds se ongeouditeerde maandeinde-data oor die brandstofprys, berig Algoa FM. “Die petrolprys sal na verwagting sowat 27c/L afkom, terwyl die styging van die dieselprys rondom 13c/L gehou kan word,” sê die AA. “Die grootste verloorder is paraffien, wat waarskynlik 22c/L gaan styg. Dis slegte nuus vir diegene wat paraffien vir kook en beligting gebruik.” Net voor die middel van die maand het die internasionale prys van geraffineerde olie die hoogte ingeskiet, maar toe weer afgekom. Petrol het volgens die AA daarin geslaag om in positiewe terrein te eindig, maar diesel het net dieper die negatiewe terrein in beweeg. Die AA sê in November het die rand heel indrukwekkend teen die Amerikaanse dollar presteer; in die laaste week van die maand was die gemiddelde wisselkoers rondom R15,70. “Die vlieg in die salf is die internasionale prys van geraffineerde brandstof het die laaste 10 dae gestyg. Kom ons hoop dit bederf nie alles nie. “Dis al lank sedert ’n sterker rand Suid-Afrikaanse brandstofgebruikers kon help. As dit so aangaan, lyk dit of die land se brandstofprys met ingang van 2021 bestendiger kan wees,” sê die AA.