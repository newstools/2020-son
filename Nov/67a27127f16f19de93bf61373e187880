AL WEN die Stormers hul twee oorblywende games in die Superrugby Unlocked-kompetisie, is die kans skraal dat hulle as die kampioen gekroon sal word. Die Bulls, wat ses punte bo almal op die log is, is op die drumpel van hul vierde titel. Al wat Jake White (afrigter) se span moet doen, is om die laaste game teen die Pumas met ’n bonuspunt te wen. ’n Bonuspunt-sege in Nelspruit in die laaste ronde beteken die Bulls eindig op 24 punte. Die maksimum wat die Stormers of Sharks kan behaal, is 23. Dít is as beide spanne hul oorblywende wedstryde met ’n bonuspunt wen. Dit gaan nie gebeur nie, want hulle sê mekaar in Durban in die laaste ronde die stryd aan. Die Stormers speel Saterdag op Nuweland vir die Cheetahs gasheer. Die Cheetahs kan net ’n maksimum van 22 haal. Soos die Stormers en Sharks, het hulle amptelik vier wedstryde gespeel. In werklikheid het hulle net drie gespeel; hul game teen die Lions is weens Covid-19-protokol afgelas. Beide spanne het uiteindelik twee punte gekry. Die Cheetahs kan tereg ongelukkig wees. In daardie stadium het hulle momentum gehad en hulle sou na Johannesburg gaan met ’n redelike kans om te wen.