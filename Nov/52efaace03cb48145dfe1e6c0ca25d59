JD SCHICKERLING sê die Stormers beoog om hul selfvertroue Saterdag in Kimberley in ’n Superrugby Unlocked-kragmeting met Griekwas terug te kry. Die 25-jarige boorling van Calvinia staan 2,03 m in sy rugbystewels en laat die skaal op 119 kg kreun. Hy en David Meihuizen gaan na verwagting ’n nuwe slotkombinasie in die Stormers se enjinkamer vorm. Dié oudleerder aan die hoërskool Paarl Gimnasium het tot dusver saam met Salmaan Moerat ’n gedugte slotkombinasie gevorm. Volgens Son se inligting gaan Moerat dié naweek ’n blaaskans kry omdat hy tot dusver nog in elke game gespeel het. Meihuizen, wat tot dusver in sy loopbaan in net twee games vir die Kaapse franchise uitgedraf het, gaan ’n geleentheid in die beginspan kry. Schickerling gaan dus Saterdag in die lynstane teen die Poubloues opgesaal wees met die taak van senior vennoot. Die 22-jarige Meihuizen, wat 2,05 m lank is, is ’n oudleerder van die Hoër Jongenskool Paarl. John Dobson, afrigter van die Stormers, skryf die hemelbesem, wat in die Varsity Cup vir die Ikey Tigers uitgeblink het, baie hoog aan. Schickerling en Meihuizen behoort die Stormers in die lynstane van goeie besit te verskaf. Volgens Schickerling moes die Stormers vandeesweek ’n bietjie introspeksie doen om te kyk waar dinge skeefgeloop het. “Al wat ons kan doen, is om alles agter ons te sit en ál ons aandag op Griekwas toe te spits,” het hy in ’n aanlyn konferensie gesê. Al het die Kapenaars baie drieë afgestaan, glo hy hulle het ’n goeie verdedigingstelsel en die spelers het baie vertroue daarin. “Daar is niks met die system­ verkeerd nie. Ek dink die spelers het net te veel foute gemaak. Ons het kliphard daaraan gewerk en hopelik kan ons sake regstel. “In die eerste paar games het ons gesukkel om goed te begin. “Teen die Bulls het ons in die eerste 20 minute goed gevaar, maar ons het ons voet van die pedaal gehaal. “Dit is waaroor ons dié week baie gepraat en waaraan ons aandag geskenk het. “Ons móét 80 minute lank speel en seker maak ons wen teen Griekwas om momentum op te bou.”