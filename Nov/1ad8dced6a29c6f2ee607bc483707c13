ROBERTSON. – ’n Daddy het die dood wonderbaarlik vrygespring toe die gesin se huis in vlamme opgegaan het. Godwin Samuels sê hy kan vandag net vir God bedank dat hy die naweek veilig deur die vlamme kon gevlug het. ’n Steeds geskokte Samuels sê hy het Sondag ’n middagslapie gevat. “Ek het van die rook se reuk wakker geword en toe gesien hoe die huis besig is om te brand,” vertel Samuels. Volgens Samuels was hy ten tyde van die voorval alleen by die huis. “My meisie en die kinders was gelukkig nie hier nie,” sê hy verlig. Volgens Samuels kon hy betyds na buite hol en mense was toe reeds besig om die vlamme met emmers water te probeer blus. Die brandweer was vinnig op die toneel, maar ál die gesin se besittings het reeds uitgebrand. “Dis net die klere aan ons liggame wat ons oor het,” sê Francesca Beukman geskok. Haar suster se kind het vir die naweek by hulle kom kuier. Dié se skoolboeke het ook in die slag gebly. Nicky Beukman (12) sê hy het sy skoolboeke vir die naweek saamgebring om vir die komende eindeksamen te kom studeer. “Ek sal nou ’n maatjie se boeke moet vra om my vir die eksamen voor te berei,” sê Nicky. Francesca sê in ’n oogwink het hulle alles verloor – en Kersfees is om die draai. “Ons sal nou weer van voor af moet opbou,” voeg sy na aan trane by. ’n Kortsluiting het tot die brand gelei. Enige iemand wat die gesin graag wil help, kan 063 918 7829 skakel. 