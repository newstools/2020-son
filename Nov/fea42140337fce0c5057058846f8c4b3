ADJUNKHOOFREGTER Raymond Zondo het die sekretaris van die kommissie van ondersoek na staatskaping opdrag gegee om 'n kriminele klag teen oudpres. Jacob Zuma te lê. Dié stap kom nadat Zuma Donderdag die kommissie sonder Zondo se toestemming verlaat het. Zuma het die verhoor verlaat nadat Zondo besluit het om hom nie van die kommissie te onttrek nie. Zuma kan of beboet of tronkstraf van ses maande opgelê word as hy ingevolge die Wet op Kommissies daaraan skuldig bevind word dat hy uit die verhoor weggeloop het. Zondo het Maandag gesê hy gaan nuwe datums bekendmaak en dat 'n dagvaarding vir Zuma uitgereik gaan word om weer voor die kommissie te verskyn. Hy sê sy besluit om 'n klag te laat lê is om 'n sterk boodskap te stuur dat die kommissie nie 'n spaza shop is nie. - TimesLive