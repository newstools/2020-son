PIET Heymans, uitvoerende hoof van die vakbond Sport Employees Unite (SEU), sê hy gaan nie in ’n moddergooiery betrokke raak met Ivan Pekeur, president van die Boland-rugbyunie (BRU), nie. Dit volg nadat Pekeur onlangs in ’n onderhoud op die Paarlse radiostasie Radio KC gesê het: “Heymans dink hy’s die kat se snor.” Hy het Heymans ook by verskeie vorige geleenthede uitgekryt as ’n leuenaar en na SEU as ’n “vakbondjie” verwys. Die saak tussen vier van SEU se lede – voormalige werknemers van die BRU – is onlangs voor die Kommissie vir Versoening, Bemiddeling en Arbitrasie (CCMA) geskik. Pekeur het Saterdag gesê hy het ná twee sinne geweet hy en die BRU sal nie die saak verloor nie. Heymans het gister aan Son gesê hy weet van Pekeur se opmerkings, maar probeer altyd taktvol optree. “Weet jy, ek neem kennis van sy kommentaar,” het Heymans gister laggend aan Son gesê. “Ek gaan nie met mnr. Pekeur by ’n naamnoemery betrokke raak nie. “Ek kry my mandaat van my lede af. In dié stadium het ons verskeie ooreenkomste met verskeie rugbyunies, insluitende Saru, wat bevestig ons verteenwoordig die meerderheid van nie-spelende personeel binne rugby (in Suid-Afrika). “My mandaat volg ek nougeset in terme van wat die lede wil hê en wat hul behoeftes is. Ek sal te alle tye hul regte beskerm.” So wat is SEU se algemene gevoel oor die feit dat die saak geskik is? “Kyk, ek kan bevestig die saak het nie op arbitrasie gegaan nie. Die meriete van die saak is nie aangehoor nie. “Die kommissaris van die CCMA het ’n belangrike rol gespeel om die skikking te bewerkstellig. Die nodige dokumente is tussen die partye onderteken om te bevestig ’n skikking is aangegaan. “Ons lede was daarmee genoeë om die skikking te aanvaar. Uiteindelik neem ek my instruksies van die lede af,” het Heymans gesê. Verlede week het Pekeur egter in ’n verklaring laat hoor: “Die feit van die saak is: Heymans moet eerlik wees. Hy wil nie erken hy het die saak verloor nie. Dit is die feite.” Hy het ook onlangs twee bestuurslede geskors omdat hulle kwansuis inligting aan die media uitgelek het.