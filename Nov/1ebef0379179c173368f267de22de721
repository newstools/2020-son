DIE omstrede TV-aanbieder Katlego Maboe en sy baby momma, Monique Muller, verskyn Dinsdag in die landdroshof in die Kaap. Ek lees in Rapport die aanbieder van die morning show Expresso het na bewering ’n beskermingsbevel verontagsaam wat sy vervreemde partner teen hom uitgeneem het. Die woordvoerder van die nasionale vervolgingsgesag, Eric Ntabazalila, het bevestig Katlego en Monique loop môre hof. Onderhoud Monique beweer in ’n trailer van haar onderhoud met die radiopersoonlikheid Tarryn Kay Trussell van Louw, oftewel TK, dat Katlego haar meer as een keer aangerand het. “Toe die eerste fisieke aanval gebeur, het ek ’n beskermingsbevel teen hom gekry,” sê sy. Die TV-man het laas week in ’n verklaring gesê hy het nog nooit sy hande vir haar gelig nie. Intussen het Expresso Katlego vir eers van die lug gehaal. Die versekeringsmaatskappy Outsurance, vir wie hy ’n ambassadeur is, het hom ook verwyder van al die reklamemateriaal waarin hy verskyn.