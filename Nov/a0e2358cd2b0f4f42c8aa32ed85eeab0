LADY Skollie is daai goose­! Dié briljante Kaapse kuns­tenaar het laas week die gesogte FNB-2020-kunsprys gewen. Die prys is al in sy 10de jaar. Laura Windvogel, oftewel Lady Skollie, het die nuus opgewonde in ’n video op haar Instagram-blad aangekondig. “Ek is die ontvanger van die 2020-FNB-kunsprys. “Ek is in Kaapstad gebore en getoë. Ek is wat mense noem van kleurling-herkoms. “Ek verstaan colorism en hare-politiek en al daai dinge. Ek kom van ’n plek waar slawe almal in een klein rasgroep saamgegroepeer is.” Lady Skollie gebruik haar kuns om te protesteer teen maatskaplike kwessies soos geslagsgeweld. Sy verduidelik: “Die temas wat ek aan die begin in my werk explore het, was van ’n seksuele aard – die fun goed wat seks jou kan bring. “Dit was vir my ’n fun manier om in die kunswêreld te kom. “Maar op die oomblik handel die temas van my werk oor wat dit is om bruin te wees. Ek dink dis omdat dit so ’n komplekse tema is. Ek dink aan geweld, mishandeling, seks as ’n wapen en net om in captivity te wees.” Die 33-jarige kunstenaar verduidelik verder: “Ek is gesê as daar enige iets is wat maklik is om uit die geskiedenis te verwyder, dan is dit ’n kleurlingvrou. “Ek is bly dat ek ’n baie sterk alumni van mense kan join wat hierdie prys gewen het.” As jy Lady Skollie se werke eerste wil gaan uitcheck, kan jy 17:00 Woensdag 11 November ’n draai gooi by die Everard Read-kunsgalery in Kaapstad vir die bekendstelling. Die werke gaan dan tot en met die 16 Desember daar uitgestal word. Lady Skollie, dankie dat jy jou stem gebruik om vir ons mense ook ’n stem te wees. Geluk met hierdie prys en mag jy nog baie sukses behaal.