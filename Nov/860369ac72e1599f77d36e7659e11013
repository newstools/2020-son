JÜRGEN Klopp, Liverpool se manager, het op die Premierliga ’n beroep gedoen om die fixtures “te verander”. Terselfdertyd het Klopp se eweknie by Manchester City, Pep Guardiola, ook sy stem dik gemaak. Hy dink spelers word nie beskerm nie. Die managers se kommer volg kort op die hakke van Ole Gunnar Solskjær se kritiek oor die tye van sy Manchester United-span se wedstryde. Die Noorweër was glad nie beïndruk met die feit dat hulle Saterdag se program eerste moes afskop nie. Die Red Devils was laas week Woensdag nog in die Champions League in aksie. Liverpool en City het Sondag met 1-1 gelykop gespeel nadat albei spanne laas week steeds Europese verpligtinge gehad het. “Die spelers is op die rand,” het Klopp gesê. “Geen span wat op ’n Woensdagaand ’n wedstryd speel, moet 12:30 op ’n Saterdag speel nie. “Sondag is nie ’n probleem nie. Maar beslis nie 12:30 die Saterdag nie; dis ’n killer. “Jy skrik en speel sokker. Dis die herstelfase. “Die Premierliga moet sy fixtures verander. Sky, BT, en ander moet met mekaar gesels hieroor. “Julle wil goeie sokker sien? Gee die spelers ’n paar uur meer rus,” het die Duitser bygevoeg. Die Premierliga-kampioen is ook ’n knou toegedien met dié dat Trent Alexander-Arnold teen City ’n kuitbesering opgedoen het. Die right back van Liverpool sal waarskynlik ook nie beskikbaar wees vir Engeland se komende Nations League-veldtog nie. Intussen eis Guardiola die terugkeer van vyf subs – soos in Junie met Project Restart beslis is. Die reël is in Augustus verander toe die klubs daarteen besluit het. “Ek dink ons gaan veg dat dit terugkeer,” het Guardiola op sy beurt gesê. “Al die ander klubs en lande gebruik vyf subs omdat hulle die situasie verstaan. Dit is totaal buitengewoon weens die pandemie. “Geen onderbreking of ruskans nie, terwyl almal by die huis is. “Al die ander lande doen dit, maar hier (in Engeland) lyk dit asof hulle daarvan hou om spesiaal of anders te wees. “Dis glad nie goed nie, want ons beskerm nie die spelers soos ons moet nie,” het die Spanjaard bygevoeg. – AP