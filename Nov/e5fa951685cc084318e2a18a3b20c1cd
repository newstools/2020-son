OFSKOON sy top-orde hoofsaaklik ’n lopie-droogte in die Cape Cobras se eerste twee vierdagwedstryde beleef het, is die span se afrigter, Ashwell Prince, nie bekommerd oor hul peil nie. Die span se kaptein, Zubayr Hamza, en die Malan-broers, Pieter en Janneman, het almal verlede seisoen hul buigings vir die Proteas gemaak en daar was verwag dat die lopies van die drie-tal se kolwe sou vloei. Beide Pieter en Hamza is aanspraakmakers vir plekke in die toetsspan terwyl Janneman waarskynlik op die stadium deur die nasionale keurders meer as ’n witbalspeler gereken word. Hamza (44 lopies in 4 beurte) Janneman (67 in 4) en Pieter (62 in 4) het in die Cobras se openingswedstryd teen die Titans op Nuweland en die wedstryd verlede week teen die Lions op die Wanderers nog nie die wêreld aan die brand gekolf het nie. Die Kapenaars se nuwe aanwins, Tony de Zorzi (108 in 4) is ook tot veel beter instaat. Die span se staatmaker paaltjiewagter, Kyle Verreynne, was tot dusver die Cobras se beste kolwer met tellings van 39, 85, 51 en 72 in sy vier beurte en moes dikwels met die rug teen die muur die kastaiings uit die vuur uit kom krap vir Prince se span. Son het dié voormalige middelkolwer van die Proteas gepols oor sy top-orde se vorm tot dusver. “Ek is glad nie bekommerd oor hul peil nie," meen Prince. "Peil is iets wat wispelturig is - dit kom en gaan. Hulle is klas spelers en ek is seker dat hulle binnekort hul ritme weer sal vind.” Prince het sy span se vertonings in die kompetisie verder opgesom deur te sê: “(Ek is) teleurgesteld dat ons nie ons kanse in die eerste wedstryd benut het nadat ons ’n voorsprong van 114 lopies na die eerste beurt gehad het. Maar ek is verheug oor die karakter wat die boys getoon het om terug te veg en ’n onbesliste uitslag by die Wanderers af te dwing, toe ons goed en wel met die rug teen die muur was.” Hy bly egter hoopvol dat sy span vorentoe op dreef sal kom. “Die doel vir die res van die kompetisie bly presies dieselfde. Om ’n sê in die kompetisie te hê, moet ons top van ons groep wees, so daar het niks verander nie."