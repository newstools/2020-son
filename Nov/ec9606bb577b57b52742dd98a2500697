CHELSEA het in sy laaste vier stryde in alle kompetisies vir die 2020-’21-seisoen nie ’n enkele doel afgestaan nie. En wat die jongste clean sheet vir die manager Frank Lampard meer bevredigend maak, is die feit dat daar in Saterdag se Premierliga-kragmeting met Burnley ’n oortuigende sege gevier kon word. Die Blues het met 3-0 gewen danksy doele deur Hakim Ziyech, Timo Werner en Kurt Zouma. Dit was Ziyech se eerste begin vir Chelsea, maar die speler maak reeds ’n invloedryke verskil op die Londen-klub se aanvallende spel. Op die verdediging blyk dit dat Lampard beslis die regte man in Édouard Mendy gevind het om die doelhok te beman. Die span se vorige eerste keuse, Kepa Arrizabalaga, het te onbestendig vertoon. Saterdag se sege was Chelsea se derde in sewe wedstryde. Hieroor het Lampard gesê: “Om hier teen Burnley te kom speel is altyd moeilik. Jy weet jy gaan goed voor jou doelgebied moet verdedig en jy weet jy sal sterk moet staan wanneer daai eerste en tweede aangeë tot in die boks gemaak word. “Maar daai (goed verdedig) was een aspek wat ek wou hê ons moes op fokus. Die ander was om te sien hoe ons ontwikkel op die aanval en wanneer ons in besit is. En daardie aspek is wat my regtig gelukkig gemaak het vandag. Sommige van die aangeewerk en beweging sonder die bal was van die eerste tot die laaste minuut klas. “Dit voel asof ons goed vorder.”