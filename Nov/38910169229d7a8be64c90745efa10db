’N KIWI voer nou die Internasionale Krieketraad (IKR) aan. Greg Barclay is gister ingelyf as onafhanklike voorsitter van dié sport se beheerliggaam. Hy vervang Imran Khwaja. Khwaja het as tydelike hoof gedien nadat Shashank Manohar se tweede termyn van twee jaar in beheer tot ’n einde gekom het. Barclay, ’n ervare kommersiële prokureur, is geen vreemdeling in krieket nie. Hy is sedert 2012 die direkteur van die Nieu-Seelandse Krieketraad. Oor sy aanstelling het hy gesê: “Dis ’n eer om verkies te word as voorsitter van die IKR. Ek wil my mede-IKR-direkteure bedank vir hul ondersteuning. “Ek hoop ons kan saamkom om dié sport te lei uit die moeras van ’n globale pandemie (Covid-19) tot ’n sterk posisie waar groei kan plaasvind.” Barclay het in 2015 as ’n direkteur gedien in die raad vir die Wêreld­bekertoernooi wat Australië en Nieu-Seeland saam aangebied het.