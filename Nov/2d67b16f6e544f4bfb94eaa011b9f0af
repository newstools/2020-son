’N MAN van Prins Albert wat sy saamleefmaat van langer as 23 jaar, die ma van sy agt kinders, verskeie kere met ’n panga gekap het, is Dinsdag in die Oudtshoorn-streekhof tronkstraf van 18 jaar opgelê. Hy is aan poging tot moord skuldig bevind. Streeklanddros Ntsoki Moni het met Hendrik Prins (47) se vonnisoplegging gesê hy is aan ’n baie ernstige misdryf skuldig bevind en sy kan nie glo dat ’n man dit aan sy lewensmaat kan doen nie. Martha Ryneveldt het getuig hoe Prins haar die betrokke dag met die dood gedreig en met die kapmes met ’n lem van 62 cm gekap het. Jaloers Terwyl hy besig was om haar te kap, het hy herhaaldelik gesê: “Vrek, vrek, vrek. Ek gun jou nie vir ’n ander man nie.” Een van haar dogters, Angelique Prins, het getuig dat haar pa vir haar gesê het dat hy hul ma gaan doodmaak. Hy was glo kwaad en jaloers omdat sy hom nie meer wou hê nie. Hyron Goulding, staats­aanklaer, het die hof vir ’n vonnis van minstens 20 jaar gevra. Die landdros het bevind Prins het beslis die opset gehad om sy saamleefmaat dood te maak en het toe besluit om nie te getuig nie. Volgens die landdros het Prins die vrou gekap soos ’n mens ’n boom afkap of hout kap. “Ek wou nie eens kyk na die fotoalbum nie omdat dit te gruwelik is,” het die landdros gesê. Prins is 13 jaar tronkstraf opgelê vir poging tot moord en 5 jaar vir verbreking van ’n beskermingsbevel.