WORCESTER. – Vroue uit die gemeenskap het Woensdag op die eerste dag van die 16 dae van aktivisme teen die geweld teen vroue en kinders die strate ingevaar. Die groep het dit sommer duidelik gemaak dat die geweld teen vroue en kinders nou en vir altyd hok geslaan moet word. Die gemeenskap van Riverview is steeds in rou gedompel ná die tragiese dood van twee van hul geliefde lede. Son het reeds berig oor die wrede moord op Melvinia Adler (30) en haar klonkie, Jovante (10). Moegamat Fortuin (40) is van die moorde aangekla. Die ma en seun is vermoedelik eers met ’n skroewedraaier gesteek en toe met ’n hamer doodgeslaan. Woensdag het die vroue vir hulle ’n oomblik van stilte gehou. Volgens die koördineerder, Cindy Jacobs van die Thuthuzela-sentrum, het hulle sommer ’n volgepakte program vir die 16 dae van aktivisme. Jacobs sê mense is welkom om hulle te join dat die misdadigers wat hulle aan abuse skuldig maak, kan sien hoe die boodskap uitgedra word. Selfs mans wat deur abuse gaan, kan die vroue kom join. Volgens die groep is hulle verheug daaroor dat so baie mense vanjaar hul steun kom gee het. Gister was die groep, in samewerking met die polisie en verkeersafdeling, by ’n padblokkade besig met die bewusmaking.