VERGEET van die sogenaamde warm-up fight. Ons neem dit báie ernstig op. Só sê die tussengewigbokser Kevin Lerena en sy afrigter, Peter Smith, oor sy geveg teen Patrick Ferguson van Amerika op 19 Desember op Golden Gloves se toernooi by Emperors Pa­lace. Dit sal Lerena se eerste geveg sedert 2 Februarie wees toe hy Firat Arslan in Duitsland met ’n TKO verslaan het. Met die onderbreking weens die Covid-19-pandemie en Lerena wat ’n skoueroperasie ondergaan het, het die Johannesburger dus heelwat roes om af te skud. Met ’n groot jaar wat in 2021 wag, kan die 28-jarige beslis nie bekostig om droog te maak nie. “Ons beskou dit as ’n titelgeveg. ’n Oorwinning – en ’n goeie een daarby – is ononderhandelbaar. “As Ferguson ál die pad van Amerika kom en Lerena klop, sal dit ’n massiewe boost vir hom wees en ’n groot terugslag vir ons,” het Lerena gesê. Volgens Smith kry hulle amper daagliks uitnodigings van regoor die wêreld vir ge­vegte. “As ons ’n buitelandse geveg sou aanvaar, sou dit twee weke onder kwarantyn beteken en dieselfde proses met ons terugkeer. “Daarom is ons bly vir die kans om in Johannesburg te kan boks,” sê Smith. Lerena, die IBO-kam­pioen, het tot dusver 25 van sy 26 gevegte gewen, terwyl Ferguson in 20 gevegte 17 keer aan die wenkant was. Hy spog met 13 KO’s.