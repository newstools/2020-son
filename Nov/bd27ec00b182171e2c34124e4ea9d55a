MENSE wat nog die Arts­Ability Festival 2020 wil ervaar, moet gou spring. Die fees is vanjaar in sy sesde jaar. Dit is ’n aanbieding van die Un­mute Dance Company. Die show het reeds vroeër dié maand begin en eindig Donderdag. ArtsAbility gaan voort met sy innoverende ruimte vir kunstenaars wat gestremd én nie-gestremd is. Vanjaar se fees is aanlyn en dit bring hulde aan mense met gestremdhede. Die tema is Spaces & Homes Invasion Festival of Transmission (Shift) On­line. Die corona-virus het ’n onverwagte voordeel vir die fees ingehou omdat dit nou oor ’n maand strek pleks van net ses dae. ArtsAbility is oopgemaak sodat Suid-Afrikaners en ander mense in Afrika en die res van die wêreld ook kan deelneem. Die fees het drie doelwitte: om jong kunstenaars ’n platform te gee om hul werk ten toon te stel; sodat kunstenaars van Suid-Afrika, Afrika en die res van die wêreld hul werk kan deel; en om vir jeugdiges leergeleenthede te gee deur Access Lecture-, Inclusive Webinars-, Sign Language Lessons- en Integrated Dance Workshop-programme. Vir meer inligting oor die Unmute Dance Company, besoek gerus die website artsability.com.