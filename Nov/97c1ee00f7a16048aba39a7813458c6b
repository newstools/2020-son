NADAT die Wallabies hul grootste nederlaag (5-43) laas week in 117 jaar in hul geskiedenis teen die All Blacks gely het, het hulle Saterdag die Nieu-Seelanders geskok. Dave Rennie (afrigter) se span het sake reggestel deur met 24-22 teen alle verwagtinge as oorwinnaars in Brisbane uit die stryd te tree nadat die rustydtelling met 8-8 gelykop was. Met vyf minute speeltyd oor in die game het die “Tongan Thor” Taniela Tupou, wat as ‘n plaasvervanger opgekom het, oorgebeur vir Australië se tweede drie om sy span die voortou te gee. In die 78ste minuut het Tupou se naamgenoot, Vaai Tupou, ’n plaasvervanger van die All Blacks, met die Kiwis se derde drie vorendag gekom. Dit was egter steeds nie genoeg om die tuisspan in die Suncorp-stadion te troef nie. Reece Hodge wat slegs in sy tweede game op losskakel vir die Aussies gepeel het, was in die kol met een doelskop en vier strafdoele. Dit was genoeg om Sam Cane (kaptein) en sy manne ore aan te sit. Die All Blacks was vroeg in die moeilikheid toe hul vaskop-stut Ofa Tu’ungafasi in die 23ste minuut met ’n rooi kaart van die veld gejaag is nadat die regtervluel Tom Wright reguit in Tu’ungafasi gehardloop het. Die skeidsregter, Nic Berry, het die voorval na die TV-skeidsregter, Paul Williams, verwys. Daar is beslis dat Tu’ungafasi op gevaarlike wyse direkte kontak met Wright gemaak het. Met 8-5 voor op die telbord, het dit gelyk asof dit ’n groot keerpunt in die game sou wees. Maar minute voor die rustyd het die Wallabies egter ’n groot terugslag van hul eie beleef toe hulle die dienste van hul vaskopfklank Lachie Swinton ook met ’n rooi kaart verloor het. Swinton, wat sy Wallaby-buiging gemaak het, is vir ’n gevaarlik tackle op die All Black-slot Sam Whitelock gestraf. Dié oortreding was soortgelyk aan dié van Tu’ungafasi. Daarvandaan was sake weer gelykop met 14 spelers aan beide kante. Die Wallabies moes egter sonder hul linkervleuel, Marika Koroibete, vir 10 minute klaarkom toe die Fidjiaan net voor die rustyd met ’n geelkaart van die veld gestuur is. Vroeër het Wright, wat sy ook sy debuut vir die Wallabies gemaak het, na slegs drie minute op die veld agter die All Blacks se doellyn gaan kuier. Dié drie het gekom na puik spel van ’n lynstaan. Hodge, het met ’n akkurate lugskoppie vorendag gekom wat hy self teruggewen het. Die bal is vinnig hierna wyd verprei met Wright wat in die hoek gaan score het. Die All Blacks het hierna goeie geduld gewys deur die bal deur ’n allemintige 29 fases te dra. Die manne in swart se volgehoue druk het vrugte afgewerp toe Wright se eweknie van die All Backs, die linkervleuel Rieko Ioane, die Kiwis se eerste drie gaan score het. Die drie het gekom nadat ’n aangee van die senter Nagani Laumape van ’n verdediger afgekom het. Die All Blacks se tweede vyfpunter het in die 52ste minuut gekom nadat die haker, Codie Taylor, van ’n dryfmaal van ’n lynstaan gaan druk het. Die groot verskil het egter gekom toe die All Black-heelagter, Scott Barrett, die bal uit die Wallaby-skrumskakel, Nic White, se hand geslaan het. Barrett is met ’n geel kaart gestraf wat die momentum weer in die tuisspan se guns geswaai het. Al was Koroibete ook met ‘n geelkaart van die veld af, was hy waarskynlik die Aussies se beste speler. Hy het met ongeloofike oorgawe gespeel en was loshande een van die beste spelers op die veld. Puntemakers:WALLABIES - drieë: Tom Wright, Taniela Tupou; doelskop: Reece Hodge, strafdoele: Hodge (4)ALL BLACKS - drieë: Rieko Ioane, Codie Taylor, Vaai Tupou doelskop: Beauden Barrett (2), strafdoel: Jordie Barrett.