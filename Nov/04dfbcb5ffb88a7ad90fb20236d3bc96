MAKAZOLE Mapimpi moes geweldige trauma in sy persoonlike lewe deurmaak om ongekende hoogtes in sy rugbyloopbaan te bereik. Gister was dit presies ’n jaar sedert Mapimpi en sy Springbok-spanmaats die Webb Ellis-beker in Yokohama in Japan gewen het. Die boorling van Mdantsane in Oos-Londen het altyd gedink beroepsrugby is net vir die bevoorregtes. Anders as baie van sy spanmaats het Mapimpi nie ’n prestigeryke rugbyskool bygewoon of jaarliks aan rugbyunie-toernooie soos Cravenweek deelgeneem nie. Wat die meeste mense nie weet nie, is dat die spoedvraat sy ma, broer en suster op tragiese wyse verloor het. Hy het dus nie onmiddellike familie wat langs die kantlyn vir hom gejuig het nie. Mapimpi het laas jaar by die rugbyskouspel in ’n onderhoud met Son gesê hy voel steeds die pyn wanneer hy na sommige van sy spanmaats en teenstanders kyk. Ten spyte van al dié groot uitdagings en die persoonlike struikelblokke het die 30-jarige teen alle verwagting in die eerste Suid-Afrikaner geword wat ’n drie in die finaal van die World Cup kon druk. Daardie onvergeetlike oomblik was sy 14de drie in sy 14de toets. Rassie Erasmus, die meesterbrein agter die Bokke se World Cup-glorie, het Sondag in Chasing the Sun, ’n SuperSport-dokumentêr, in trane uitgebars toe hy Mapimpi se verhaal vertel. “Agter op die Bokke se truie is nommers waar spelers foto’s van familielede kan hê. “Mapimpi het net foto’s van homself daarop gehad,” het ’n emosionele Erasmus gesê. “Hy het niemand anders gehad nie. Ek het gevra: ‘Hoekom doen jy dit?’ En hy het gesê: ‘Ek het niemand nie.’ “Hy speel nie net vir een ding nie. Hy het net ’n massiewe hart,” het Erasmus bygevoeg.