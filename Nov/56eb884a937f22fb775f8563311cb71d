DIE begrafnisdiens van die gr. 5-meisie wat verlede week dood is toe ’n lorrie oor haar gery het, sal weens ’n tekort aan geld moontlik uitgestel moet word. Vinita Louw (12) is laas Woensdag dood nadat sy en haar vriendin onder die lorrie beland het waarop hulle gesurf het. Afgespring Dit het in Kilimandjarostraat in Tafelsig, Mitchells Plain, gebeur. Na verneem word het Vinita en haar vriendin van die trok afgespring toe dit tot stilstand kom. Die lorriedrywer was glo onbewus daarvan en het agtertoe gery. Albei meisies het onder die vragmotor se wiele beland. Vinita is op die toneel dood. Haar vriendin is na ’n nabygeleë hospitaal geneem. Die Mustadafin Foundation het ’n fondsinsameling begin om die leerder van die Laerskool Yellowwood ’n eer­volle begrafnis te gee. “Die Louw-familie is lid van die organisasie se Isibindi-program. “Dié program is begin om sukkelende families op te hef en te ondersteun,” verduidelik Nazley Rulumente van die Mustadafin Foundation. Sy sê Vinita se ouers is werkloos en het vyf kinders om te onderhou. “As organisasie wat mense help, het ons dit ons plig geag om die ouers met die begrafnisreëlings te help.” Die koste van die begrafnis beloop sowat R7 000. Die organisasie kon nog net R2 000 insamel. “Die ouers wil haar graag die naweek begrawe, daarom vra ons vir donasies.” Mense kan ook geld inbetaal in die Standard Bank-rekening met die nommer 072778377. Gebruik “Funeral at 21-23 Dassenberg Street Tafelsig Mitchell’s Plain” as verwysing.