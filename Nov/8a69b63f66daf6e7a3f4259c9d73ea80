TWEE berugte perlemoensmokkelaars het hul lot dié week in die Kaapse streekhof gehoor. Solomon Sauls (48) en Denver Langenhoven (45) is lede van ’n internasionale sindikaat van perlemoensmokkelaars, sê Eric Ntabaza­lila, woordvoerder van die na­sionale vervolgingsgesag. Langenhoven is reeds op 18 September skuldig bevind op verskeie aanklagte, insluitend ’n klag van die verkoop en aankoop van onwettige perlemoen sonder ’n permit. Hulle is ook daaraan skuldig bevind dat hulle ’n perlemoenverwerkingsaanleg bedryf het. Langenhoven is tot 14 jaar tronkstraf gevonnis. Hy sal dié vonnis gelyklopend met ’n ander vonnis uitdien. Sauls was verantwoordelik vir die aflewering van die perlemoen. Hy is reeds voorheen tot 14 jaar gevonnis vir sy betrokkenheid by ’n sindikaat wat van 2001 tot 2008 ge-operate het. Hy is Woensdag tot sewe jaar gevonnis. Die vonnisse word gelyklopend uitgedien. Die hof het bevind adv. Blaine Lazarus, staatsaanklaer, het sy saak bo redelike twyfel bewys en die twee mans het wel ’n belangrike rol in die sindikaat gespeel. Twee buitelandse mans, Yuan Zhiming en Wu Long Cai, was aan die stuur van die internasionale sindikaat. Wu was in die Kaap gebaseer en Yuan in Gauteng. Die twee het die geboue gefinansier waar die perly-verwerking gedoen is. Hulle het ook ’n fasiliteit in Woodstock befonds van waar die perlemoen na die Ooste uitgevoer is. Yuan en Wu het talle werkers in die Wes-Kaap gehad. Yuan en Wu het hul borgtogvoorwaardes verbreek en lasbriewe vir hul arrestasie is uitgereik. Albei buitelandse mans is steeds soek. Die Valke het die vonnis verwelkom. Brig. Mushavhadu­vha Ramovha, waarnemende hoof van die Valke in die Wes-Kaap, sê dié vonnis sal dien as ’n waarskuwing vir ander perlemoensmokkelaars. “Dié wat voortgaan om ons natuurlike hulpbronne te plunder, sál tot verantwoording geroep word.”