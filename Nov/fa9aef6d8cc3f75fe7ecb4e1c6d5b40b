SUID-AFRIKA het ’n uitstekende kans om wêreld-darts se World Cup dié naweek te wen. Só voorspel Lennie Thomas, toernooi-direkteur van Pro Darts SA. Devon Petersen en Carl Gabriel hou Suid-Afrika se vlag hoog van vandag tot Sondag in Salzburg, Oostenryk. Al is daar vrae oor Gabriel se insluiting en kommer oor sy swak vertoning verlede naweek by Goodwood se skougronde, is Thomas optimisties. “Soos Devon nóú gooi, kán ons wen. Hy kook behoorlik. “Al wat Gabriel moet doen, is om na die paartie te kom. “Ek glo dis ons heel beste kans nóg by die toernooi. “Daarom glo ek dit sal ’n fout wees om Suid-Afrika te onderskat.” Thomas se optimisme word gesteun deur die feit dat Skotland, die verdedigende kampioen, sonder sy twee wêreldsterre, Peter Wright en Gary Anderson, sal speel. Hulle is weens Covid-19-vrese nie vir die toernooi beskikbaar nie. Nederland se Michael van Gerwen en Danny Noppert sal die toernooi as gunstelinge begin. Suid-Afrika speel in die eerste ronde teen Pole. Hopelik skud Gabriel die senuwees sommer gou af.