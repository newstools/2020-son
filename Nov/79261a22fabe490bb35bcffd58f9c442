NAGENOEG 10% van die land se leerders het nie weer na hul skole teruggekeer sedert die Covid-19 in Maart kop uitgesteek het nie. Angie Motshekga, minister van basiese onderwys, het die besonderhede by ‘n mondelingse vraag en antwoordsessie aan die nasionale raad van provinsies bekend gemaak het SABC berig. Volgens Motshekga sluit die 10% alle leerlinge van grade 1 tot 11 in. Motshekga sê: “Dit kan wees dat sommige ouers reeds besluit het dat hulle vir volgende jaar gaan wag.” Sy sê dit kan ook wees dat daar verwarring is met die nuwe rooster wat skole nou moet volg. Sommige skole doen werk met ‘n rooster waar leerders een week aan is en een week af. Andere het sekere dae vir sekere leerders uiteengesit. “Dit maak dit nogal moeilik om te monitor." Volgens Motshekga mag matrieks wat positief getoets het vir COVID-19 of diegene wat simptome toon, toegelaat  word om hul eindeksamen te skryf. Sy sê die besluit is geneem na ‘n beroep van  haar departement en ander rolspelers. Die matriek eindeksamen het verlede week Donderdag begin. 