JOHN Dobson, afrigter van die Stormers, is gelukkig dat sy span net weer sy ritme kon vind. Die Stormers het Saterdag in Kimberley ’n oortuigende oorwinning met 39-6 oor die Griekwas behaal. Die Kaapse franchise kon tot dusver vanjaar nog nie behoorlik aan die gang kom nie. Dobson het laas week aan Son erken hulle gaan voort­aan met ’n eenvoudiger benadering vorendag probeer kom. Hulle het besluit om al hul aandag daarop toe te spits om eers die basiese aspekte van die spel reg te kry. Verspeel “Dis wat ons die laaste tyd probeer doen het. In die eerste helfte het ons die gebiedsvoordeel beheer en ons het dit goed met ons aanvallende spel gekombineer. “Ons het dalk ’n paar kanse vir drieë en punte verspeel. “Dit is wel ’n beter probleem om te hê as die probleem dat ons nie geleent­hede skep nie.” Die coach was veral beïndruk met die jong spelers wat hy ingebring en speelkans gegee het. “Die nuwe ouens het daardie energie gebring wat ons broodnodig gehad het. “Ons is baie gelukkig met die aanvallende spel en dat ons met ’n bietjie meer flair kon speel,” sê Dobson. Beserings Dobson glo hulle gaan dit weer benodig wanneer hulle Saterdag op Nuweland teen die Cheetahs te staan kom. Hy het ook bevestig dat die vleuel Edwill van der Merwe en die slot David Meihuizen beserings opgedoen het.