JOE Biden, die aangewese Amerikaanse president, het Ron Klain as personeelhoof in die Withuis aangestel. Klain het sedert die 1980's as topamptenaar vir Biden in die senaat gewerk en later toe hy visepresident geword het. Hy was ook 'n senior amptenaar vir oudpres. Barack Obama en personeelhoof vir die voormalige visepresident Al Gore. Die personeelhoof, wat die president se daaglikse skedule bestuur, is 'n politieke aanstelling en hoef nie deur die senaat bekragtig te word nie. "Sy diep, uitgebreide ervaring en vermoë om met mense regoor die politieke spektrum te werk, is presies wat ek in 'n personeelhoof soek terwyl 'n krisis ons in die gesig staar en die land weer bymekaar gebring moet word," het Biden gesê. Klain sê in 'n verklaring hy sien uit daarna om Biden en Kamala Harris, die aangewese visepresident, te help om 'n talentvolle en diverse span saam te stel om in die Withuis te werk. - BBC  