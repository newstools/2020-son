DIE afwesigheid van Paul Pogba in die Manchester U­nited-span is besig om wonders te doen vir die spelpeil van die nuwe aanwins, Donny van de Beek. Hierdie Hollander het Dinsdag een van sy min geleenthede in United se beginspan aangegryp toe Ole Gunnar Solskjær hom in ’n dieper rol ingespan het. United het sy Champions League-wedstryd op Old Trafford teen Istanbul Basaksehir met 4-1 gewen en sodoende vergoed vir drie weke gelede se skoknederlaag teen die einste span in Turkye. Van de Beek, wat in September vir ’n berigte £35 miljoen (sowat R710 miljoen) vanaf Ajax na Old Trafford verhuis het, is as verdedigende middelveldspeler agter Bruno Fernandes ingespan. Ofskoon dié 23-jarige blondekop grootliks as aanvallende speler beskou word, het hy met groot gemak in sy aangepaste rol teen Basaksehir ingeskakel. Hy het aan MUTV gesê: “Dit was rêrig goed. Sommige wedstryde is ek ’n nommer 10. Soms het die coach my nodig in ’n posisie waar ek ’n beherende rol moet speel. Ek is tevrede daarmee. “By Ajax het ek in ’n soortgelyke rol gespeel en dit is oukei. “Ons het goed gereageer ná die nederlaag in die wegwedstryd. Met 4-1 by die huis kan ’n mens gelukkig voel. “Die eerste helfte was regtig goed, veral die eerste 30 minute, waarin ons lekker sokker gespeel en lekker doele aangeteken het. “In die tweede helfte het ons te veel balbesit verloor en hulle ’n paar kanse gegee, maar in die laaste vyf minute weer beheer gevat en ’n vierde doel aangeteken.” Solskjaer het ná Dinsdag gesê Pogba het nie gespeel nie, want hy herstel van ’n besering. “Sy enkel is opgeswel. Ons het gister (Maandag) geoefen en hy het net nie reg gevoel nie. “Vanoggend het ons toe die bevestiging gekry dat hy nie sal kan speel nie,” het Solskjaer verduidelik. – Reuters