“VAN stof is jy gemaak, en tot stof sal jy terugkeer ...” Op dié emosionele manier het die gemeenskap van die stowwerige Nababeep wyle Ronaldo Joseph Saterdag­oggend gegroet en gehuldig. Rou snikke en ’n geweeklaag was hoorbaar toe die ligbruin kis by die Josephs se familiewoning opdaag. Joseph is onlangs by die Nuttabooi-diamantmyn koelbloedig doodgeskiet – vermoedelik deur ’n lid van ’n Kaapse sekerheidsfirma. Intussen het twee senior lede van die hoogs gespesialiseerde forensiese ondersoekeenheid van die kantoor van Mike Bolhuis na Springbok gevlieg om te help met die ondersoek. Luister Die koning van die Namas, Paul Swartbooi, het ’n hartroerende pleidooi aan die jeug gerig om op te staan teen brutaliteit. Hy het hartseer en driftig gesê: “Die regering en mynhuise sal moet luister, want hulle kan nie toelaat dat die bruin Nama-kinders op hul eie grond so gewelddadig doodgeskiet word nie. “Ons eis die arrestasie van die moordenaar. Die gebiedsbevelvoerder van die SAPD in Namaland het ons gemeenskap gefaal.” Swartbooi het ook sterk te velde getrek teen die polisie wat (teen druktyd) nog niemand gearresteer het nie.