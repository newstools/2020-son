DIT sal soos selfmoord wees as Molefi Ntseki besluit om die doelwagter Itumeleng Khune in te span vir môre se kwalifiseringswedstryd vir die Afrikabekertoernooi. Ntseki, afrigter van die Suid-Afrikaanse sokkerspan, besluit nog oor die samestelling van sy span vir dié kragmeting met São Tomé en Príncipe in Durban. Die Bafana Bafana-legende John Tlale meen dit sal ’n fout wees as Khune bo Ronwen Williams ingespan word. Darren Keet is die ander doelwagter in die Bafana-groep vir die twee wedstryde teen São Tomé en Príncipe­ om vir volgende jaar se kontinentale toernooi te kwalifiseer. Die tweede ontmoeting tussen dié spanne vind Maandag in Port Elizabeth plaas. Tlale het in ’n onderhoud met KickOff oor die 33-jarige Khune gesê: “Hy moenie as ’n eerste keuse beskou word nie, maar as iemand wat ondersteuning bied aan die ander doelwagters – om in terme van ervaring motivering te gee. “Hy is nou al ’n geruime tyd daar, so dit sal ’n hupstoot vir hul selfvertroue wees. “Solank hy nie in die beginspan is nie, want jy kan sien hy het nog nie ten volle van sy besering herstel nie. “Om eerlik te wees, hy is nie dieselfde speler wat hy was nie. Om met hom te begin, sal soos selfmoord wees. Hy moet nog sy selfvertroue opbou. Hy het tyd nodig om dit te herwin. “Almal weet hy is ’n goeie doelwagter. “Dit is maar nou omdat hy ’n lang tydperk nie gespeel het nie dat hy met sy selfvertroue en vertonings sukkel.” Nogtans, meen Tlale, het Ntseki die regte besluit geneem om Khune vir sy Bafana-groep te kies. “Hy is invloedryk, want hy is al lank lid van die span. Hy is al 10 jaar daar en het nog altyd goed gevaar vir sy land. “Hy kan nie net oornag in ’n slegte doelwagter verander nie. Dit gebeur met enige persoon wat ná ’n lang besering ’n terugkeer maak. “Jy sal nooit sommer weer dieselfde wees nie,” het Tlale gesê.