'N MAN is twee lewenslange vonnisse opgelê vir die verkragting en moord op 'n 63-jarige vrou van Secunda in Mpumalanga. News24 berig dat die 33–jarige Taelo Mathabathaba in 2019 by Corrienne Tesner se woning ingebreek het. In sy pleitverduideliking vertel hy hoe hy Tesner na haar slaapkamer gesleep en verkrag het. Terwyl hy die huis probeer verlaat het, het Tesner probeer opstaan. Mathabathaba het haar toe gegryp en 31 keer gesteek. In 'n poging om sy DNA te versteek, het hy haar bloed op haar privaatdele gesmeer. Hy het van die toneel gevlugr met die slagoffer se kar, laptop, klankstelsel en televisie-stel. Mathabathaba, wie voorheen skuldig bevind is aan huisbraak en roof, is in hegtenis geneem nadat hy by 'n ander huis ingebreek het. Hy is kort daarna deur speurders met Tesner se moord verbind. The Ridge Times haal sers. Bongani Mabaso aan wie sê hy het die verbintenis gemaak deur Tesner se gesteelde selfoonrekords na te gaan. Mabaso het die nommer gebel en voorgegee dat dit verkeerde nommer is, met 'n Taefo wat die foon geantwoord het. "Terwyl ons besig was met die ondersoek van Mathabathaba se borgaansoek in die huisbraak-saak het 'n man by sy huis na hom as Taefo verwys." Dit was toe die speurder een en een bymekaar gesit het. Volgens die nasionale vervolgingsgesag is Tesner se familie nog getraumatiseer met die manier hoe sy vermoor is. Mabaso sê die grusaaamheid van die saak spook ook nog by hom. News24 berig Mathabathaba is vyf jaar tronkstraf opgelê vir huisbraak met die doel om te steel, lewenslank vir verkragting, lewenslank vir moord, 15 jaar vir roof met verswarende omstandighede en drie jaar vir aanranding met die doel om ernstig te beseer.