KRIEKET Suid-Afrika (KSA) het nou 90 dae kans om dié sport se sinkende skip weer bo water te kry en na rustiger waters te laat seil. Dit nadat die minister van sport, kuns en kultuur, Nathi Mthethwa, Vrydag die sportliggaam se nuwe tussentydse raad aangekondig het. Oudregter Zak Yacoob is die voorsitter van die nuwe raad, met die voormalige uitvoerende hoof Haroon Lorgat wat ’n terugkeer maak. Lorgat het in 2018 bedank nadat dit vir hom ondraaglik geraak het om lid van ’n organisasie te wees wat ál dieper en dieper in omstredenheid verval het. Die damwal van omstredenheid het uiteindelik voorverlede naweek gebars toe die hele KSA-raad gedwing is om te bedank. Andersins sou Mthe­thwa ingryp, met die gevolg dat SA krieket uit internasionale deelname geskors sou word inge­volge die Internasionale Krieketraad (ICC) se reëls oor politieke inmenging. Die ICC duld geen sulke inmenging in die sportsoort nie. Die tussentydse raad se eerste taak sal wees om vas te stel waarom KSA in so baie bestuurskrisisse gedompel is. Dit sluit in die vergewissing van die volledige Fundudzi- forensiese verslag en die aanbevelings wat Dave Richardson, voormalige ICC-baas, gemaak het nadat Thabang Moroe (voormalige uitvoerende hoof van KSA) geskors is. Die tussentydse raad sal ook oudregter Chris Nicholson se aanbevelings bespreek ná ’n ondersoek van KSA se sake in 2012. Die 2012-ondersoek het gehandel oor die kommissie van ondersoek na die uitbetaling van omstrede bonusse vir die aanbieding van 2009 se Indiese Premierliga-wedstryde in Suid-Afrika. Gerald Majola was toe nog KSA se uitvoerende hoof. Die verkryging van nuwe borge vir KSA, sy kompetisies en nasionale spanne sal ook hoog op die raad se agenda wees.