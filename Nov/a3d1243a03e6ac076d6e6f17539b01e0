DIE man wat Maandag met die run-in tussen EFF-ondersteuners en inwoners van Brackenfell gearresteer is, het gister hof geloop. Jaco Pretorius (39) het vlugtig in die Kuilsrivier-landdroshof verskyn. Sy saak is tot 25 Januarie uitgestel vir verdere ondersoek. Pretorius het sonder om ’n sent borgtog te betaal vir eers vry geloop. Hy is op waarskuwing uit. Son het Dinsdag berig Pretorius is Maandagoggend in die chaos gearresteer nadat hy na bewering vier keer met ’n BB gun in die lug geskiet het. Hy was in die skare mense wat slaags geraak het met EFF-lede wat daar opgetrek het om te betoog. Toe Pretorius gearresteer is, het ’n polisieman gesê hy word vir poging tot moord gearresteer. Die klag is later op die dokumente verander nadat dit aan die lig gekom het dat dit ’n BB gun was. Die cops het beslag gelê op die vuurwapenreplika. Pretorius staan nou tereg op ’n klag van die afvuur van ’n vuurwapen in die openbaar. Eric Ntabazalila, woordvoerder van die openbare vervolgingsgesag (NVG), bevestig Pretorius het in die Kuilsrivier-landdroshof verskyn. “Die saak is vir verdere ondersoek tot 25 Januarie uitgestel,” voeg hy by. Pretorius het Maandag­oggend vuiste geswaai in die onderonsie wat naby Hoërskool Brackenfell tussen inwoners en EFF-lede ontstaan het. Son se fotograaf Peter Abrahams het Pretorius met sy lens gevang terwyl verskeie houe op ’n EFF-lid, Luvuyo Ntakana, se gesig gepos het. Son het Dinsdag berig verskeie mans het Ntakana aangerand en hy het beserings aan sy linkerarm opgedoen. Hoërskool Brackenfell se beheerliggaam het die Kaapse hooggeregshof Dinsdag genader vir ’n dringende interdik teen die EFF. Die beheerliggaam sê in hofdokumente hy’s nie teen be­togings nie, maar dit moenie rondom die skool plaasvind nie. Dit kan die matrikulante ontwrig wat nou eindeksamen skryf. Die EFF het in reaksie belowe dit gaan nie die eksamens ontwrig nie solank die reg om te betoog erken word. Regter Siraj Desai het dié saak tot Maandag uitgestel vir uitspraak. Die situasie by die skool was gister stil en paaie naby die skool is nog afgesper. Vergader Die polisie, wetstoepassers en private sekuriteitsbeampte monitor die area. Son verneem by bronne binne die EFF hul sekretaris-generaal sal môre in die Kaap wees. Die EFF se Wes-Kaapse leiers sal na verwagting dan vergader en rakende die Brackenfell-aangeleentheid die pad vorentoe bespreek.