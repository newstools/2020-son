KLOPSE Jol ! is ’n unieke feesproduksie wat Kaapstad se ryke musiekkultuurtradisies laat leef! Die produksie is Donderdag 20:00 te sien by die Suidoosterfees, wat by die Atlantic Studios-inryteater in Montague Gardens plaasvind. Die dinamiese broers Emo en Loukmaan Adams gaan die verhoog deel met ’n rits dansers, sangers en musikante, insluitend ’n eg Kaapse Maleier-koor met die naam Alchemy Cultural Entertainers, die Klopse-groep PSV en ’n tienstuk-orkes wat sal sorg dat die verhoog behoorlik oorloop van good vibes! Daar sal ook ’n paar opwindende gaskunstenaars wees, insluitend die talentvolle Nicoleen Saal, wat Maak My Famous se tweede seisoen op kyk­NET gewen het, asook RJay en LiL L.K van die treffer “Wikkel”. Lekker Loukmaan sê hy en Emo het nie twee keer gedink toe die vervaardiger Vicky Davis hulle nader om hierdie vertoning aanmekaar te sit nie. “ ’n Klopse-jol by ’n drive-in? Hoe kan ’n mens dan nou nie ’n lekker tyd hê nie? Dis ’n klomp van ons wat saam ’n jol op die verhoog gaan hê. “Ons wil hê die mense moet saam met ons jol – in hul kar, buite die kar, bo-op die kar, onder die kar, net soos hulle dit wil hê. Ons gaan saam paartie like there’s no tomorrow!” SMS tot en met môre jou antwoord, naam en van na 35128. Elke SMS kos R1,50. Die kaartjies is beskikbaar by Computicket. Dit kos R250 per voertuig met maksimum twee insittendes en R300 per voertuig met maksimum vier insittendes.