BANYANA Banyana het gister in die Wolfson-stadion ’n goeie begin gehad in vanjaar se Cosafa Cup-toernooi vir vroue nadat hulle Angola met 2-0 kon klop. Coach Desiree Ellis het ’n baie onervare span vir die eerste wedstryd gekies, maar die spelers het nie teleurgestel nie. In die eerste helfte het Banyana die balbesit oorheers, maar gesukkel om die besit in doele te omskep. Lonathemba Mhlo­ngo, die 18-jarige debutant, het net vyf minute voor die rustyd die eerste doel aangeteken. Die woelige Gabriela Salgado het ’n goeie wedstryd gehad en Angola se verdedigers ’n tawwe tyd gegee. Swak afronding deur die doelskieters het egter haar goeie werk tot niet gemaak. Ná die rustyd het Banyana net aangegaan waar hulle opgehou het deur Angola onder druk te plaas. Angola het gevou onder dié druk. In die 61ste minuut het Karabo Dhlamini haar eerste en Banyana se tweede doel van die wedstryd aangeteken. Hoewel Angola in die tweede helfte meer kanse begin vat het, het die span die Banyana-verdedigers nooit enige groot kopsere besorg nie. Banyana het meer kanse geskep en is twee keer deur die dwarslat uitgehou. Ellis sal gelukkig wees daarmee dat haar span ’n clean sheet behou het. Hul volgende stryd is Vrydag teen Eswatini (Swaziland).