DIE darts-legende Dennis “Mr. Magic” Alexander van die Delft-klub het ’n verrassende maar welverdiende oorwinning in die Friends Challenge behaal. Die 64-jarige veteraan is by die Strugglers-klub se toernooi in die Grassy Park-hotel as kampioen gekroon nadat hy Clint Adams in die final met 4-1 geklop het. Alexander, wat deurgaans skitterend gespeel het, het onteenseglik gewys hy is steeds ’n faktor om mee rekening te hou. Hoewel Adams en Warren Hermanus goeie spel gelewer het, het Alexander steeds ál sy wedstryde gewen. Hy bly maar ’n taai teenstander. Alexander het Hermanus in die semi-final met 4-2 uitgeskakel, terwyl Adams deurgedring het met ’n sege van 4-0 oor Steven Africa. David Jantjies van Mitchells Plain het Kosie van den Bergh van Delft met 3-2 in ’n naelbytstryd in die plaatkompetisie geklop. Alexander is ’n ou staatmaker in die Kaap. Hy is een van die stigterslede van die Delft Darts-klub en het in ’n lang loopbaan vir 10 klubs gespeel. Alexander het ook LAUDD en Helderberg baie jare op distriksvlak verteenwoordig. Die uitslae is: Ronde van laaste 16: Gavin Kulsen k Arthur Cloete 4-3; Clint Adams k Shaheen Swanepoel 4-2; Bradley Cairns k Mike Klassen 4-2; Warren Hermanus k Magmoed Alexander 4-0; André Poole k Devin Hermanus 4-3; Dennis Alexander k An­thony Chordnum 4-1; Steven Africa k Billy Jacobs 4-1; Shane Stemmet k Ryan­ Jones 4-0. Kwarteindronde: Clint Adams k Gavin­ Kulsen 4-1; Warren Hermanus k Bradley Cairns 4-0; Dennis Alexander k André Poole 4-1; Steven Africa k Shane Stemmet 4-3. Semi:  Dennis Alexander k Warren Hermanus 4-2; Clint Adams k Steven Africa 4-0. Final: Dennis Alexander k Clint Adams 4-1.