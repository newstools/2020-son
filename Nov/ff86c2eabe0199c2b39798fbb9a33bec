FRANK Lampard (coach) het Chelsea se sege van 4-1 oor Sheffield United Saterdag op Stamford Bridge as sy “beste vertoning” van die seisoen beskryf. Die Blues moes egter eers ’n agterstand inhaal om hul vierde Premierliga-oorwinning in ’n ry te behaal. Aangeteken Dit was veral die tuisspan se Hakim Ziyech wat die Blades, soos Sheffield genoem word, opgekerf het met sy kreatiewe spel. Lampard-hulle het die laaste vier weke 14 doele in vier wedstryde aangeteken en net een doel in sy vorige ses wedstryde afgestaan. Volgens Lampard verwag hy dat sy spelers hul voortreflike ver­tonings vir meer as ’n maand moet voortsit om met die groot visse saam te gesels. “Dis die beste ver­toning van die seisoen in alle volledige aspekte,” wys Lampard uit. “Ons is weer binne trefafstand van die pasaangeërs en dis verblydend, veral as jy in ag neem hoe stadig ons uit die blokke was en ál die beserings wat ons al gehad het. “Die spelers is besig om alles bymekaar te sit en ons sien nou die resultate van ons harde werk. “Die balans van die span was goed teen Sheffield. Ek weet hoe sokker kan wees. Dis nie net oor individue nie en hulle sal op hierdie wyse moet volhard.” Lampard is bewus daarvan dis nog vroeg in die seisoen en hy kan nie nou al in vervoering raak nie. “Dis belangrik dat ons ons voete op die grond hou. Daar is soveel uitdagings wat voorlê.” – AP