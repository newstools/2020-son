’N ONVERSKROKKE groep plaaslike langasems beplan om iets spesiaals vir kwesbare vroue met kanker te doen. Die atlete van verskillende atletiekklubs in die Kaap gaan Sondag 100 km hardloop om gesamentlik R100 000 vir borskankeroperasies in te samel. Die 10 Squared Ultra Marathon is die eerste wedloop van sy soort. Die uitgesoekte groep atlete het besluit om kragte saam te snoer om vroue met borskanker te help. Die organiseerder van die wedloop, JT Slingers, wat self ook deelneem, sê hulle het besluit om Project Flamingo te steun. Dis ’n organisasie wat borskankeroperasies vir vroue sonder ’n mediese fonds doen. Die vroue is op lang waglyste in plaaslike staatshospitale soos Groote Schuur en Tygerberg. Een operasie kos R4 000. Die groep hoop om genoeg in te samel vir 25 operasies wat sodoende lewens kan red. Slingers sê: “Die great ding van die 10 Squared Ultra Marathon is dat ons die kundigheid van die beste langafstand-hardlopers in die stad saamvat. “Ek is baie geëerd dat hulle hierdie uitnodiging aanvaar het en bereid is om ’n verskil te maak in die lewe van vroue wat maklik ons ??eie moeders, susters en dogters kon gewees het. “Deur slegs mans te vra om 100 km te hardloop, is ons daarop gemik om vroue en die unieke stryd wat hulle in die gesig staar, te eer, veral in hierdie maand van geweld teen vroue.” Volgens Slingers het die hardlopers tot dusver reeds meer as R50 000 ingesamel, maar hulle sal nie rus voordat hulle dit verdubbel en hul teiken behaal nie. Sonlanders se donasies aan die 10 Squared Ultra Marathon gaan direk in Project Flamingo se tjek-rekening. Dit is by Nedbank met rekeningnommer: 1046511300. Die takkode is: 104609 en die verwysing is: 10Squared. Kyk by projectflamingo.co.za.