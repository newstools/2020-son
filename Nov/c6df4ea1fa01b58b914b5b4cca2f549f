’N WEEK oue babatjie is onder 14 mense wat Woensdagoggend in ’n karongeluk in Plumstead seergekry het. Die ongeluk het in Main Road gebeur toe ’n kar en taxi gebots het. Russel Meiring, ER24- woordvoerder, sê die ongeluk het omstreeks 08:30 gebeur. Toe noodpersoneel op die toneel aankom, het die twee voertuie in die middel van die pad gestaan. Gering Sewe mense is in die taxi aangetref, terwyl ander verdwaas buite rondgedwaal het. Noodpersoneel het die betrokkenes begin ondersoek en bevind 14 het beserings opgedoen. Die babadogtertjie is net gering beseer. Meiring sê almal is op die toneel behandel en toe na nabygeleë hospitale vervoer. Die oorsaak van die ongeluk word steeds ondersoek.