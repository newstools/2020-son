DIE Blou Bulle is die slapende reus van Suid-Afrikaanse rugby en Jake­ White, hul afrigter, het daardie reus wakker gemaak. Die Westelike Provinsie sal dus nou blitsig ’n teenvoeter moet vind om die reus weer aan die slaap te sus. Die Bulls is steeds in die wolke nadat hulle oor die naweek as die kampioen van die Superrugby Unlocked-kompetisie gekroon is. Saterdag kom die span van Pretoria op Nuweland in die eerste game van die Curriebeker-kompetisie teen die WP te staan. Die laaste keer toe die Ligbloues die Streeptruie in die Curriebeker-kompetisie geklop het, was in 2009. En dit was ook maar net danksy ’n skepdoel in die doodsnikke deur Morné Steyn. Sedertdien kon die Bulle in 11 probeerslae nie die Kapenaars in die skadu van Tafelberg in die Currie Cup klop nie. Duane Vermeulen (kaptein) se span het die Kapenaars in hul laaste game op Loftus Versfeld met ’n allemintige 39-6 verneder. Ná die afgelope naweek se sukses het White sy span as “die Liverpool en Manchester United van plaaslike rugby” beskryf. Hulle word dus as die oorweldigende gunsteling beskou om Saterdag met die louere weg te stap. Rito Hlungwani, voorspeler-afrigter van die WP, sê as die Bulls hulself met die sokkerspanne Liverpool en Manchester United vergelyk, sal hy die WP as die Orlando Pirates van SA rugby beskryf. “Ja, ek hou ook van ’n bietjie sokker. Al het Liverpool die afgelope 30 jaar gesukkel om enige iets te wen, is dit nice dat hulle hulle met Liverpool en Manchester United kan vergelyk. Liver­pool het ’n great coach in Jürgen Klopp. “Ek sal maar sê ons is die Orlando Pirates van Suid-Afrikaanse rugby. Up the Bucs!” het Hlungwani grappenderwys gesê. Die voormalige WP-slot glo egter die Bulls het regtig baie goed gedoen en verdien om die Superrugby-Unlocked-titel te wen. “Hulle het baie goed gevaar onder die omstandighede. Die Bulls is die enigste span wat ál hul fixtures kon voltooi. “Ek voel daar is ’n paar dinge waarin ons verbeter het sedert ons laas teen hulle gespeel het. “Ons het in daardie nederlaag gesukkel, maar aanbeweeg en kliphard daarop gefokus om te verbeter. “Ons sien uit daarna om weer op Nuweland in ’n Noord-Suid-Derby betrokke te wees,” het hy bygevoeg.