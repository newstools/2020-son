VERSKEIE bekende Nieu-Seelandse rugbyskrywers het omtrent die gifpen ingedruk nadat die All Blacks 'n skoknederlaag teen die Poemas van Argentinië gely het. Sommige voel die Nieu-Seelandse Rugbyunie moet sommer dadelik ingryp en Ian Foster vanaf die 2021-seisoen vervang, al het hy nog 'n volle jaar oor op sy kontrak as hoofafrigter. Die Poemas het die All Blacks met 25-15 in 'n Drienasies-wedstryd geklop - die eerste keer in hul geskiedenis en in 29 probeerslae dat hulle die Kiwi's klop. Foster meen egter hy voel nie onder ekstra druk om aan sy werk vas te klou nie - hy sou dus in sy koffie verstuk het toe hy die hoofopskrifte in verskeie Nieu-Seelandse koerante gesien het. "Die eerste en oplettendste ding wat oor Argentinië se briljante wen teen die All Blacks gesê kan word is, vanaf 'n Nieu-Seelandse oogpunt, dat Foster moet loop," het rubriekskrywer Chris Rattue in die New Zealand Herald geskryf. Gregor Paul het in dieselfde koerant geskryf dat die span deurmekaar, verbeeldingloos en oninspirerend voorkom, wat nie kan vang, die bal uitgee of lynstane kan wen nie. Verwagtinge van 'n All Black-span is altyd hoog, maar Foster spog met 'n wenrekord van 40% in sy eerste vyf toets, wat as onaanvaarbaar vir enige Nieu-Seelandse breier beskou word. Sy voorgangers, Steve Hansen en Graham Henry het onderskeidelik wenbrekords van 86.92% en 85.4% gehandhaaf. "Vyf toetse, twee wenne, sal as swak in enige ander persoon se boek beskou word," het nog 'n Herald-skrywer Liam Napier sake opgesom. "Vir 'n All Black-span waarvoor daar hoë verwagtinge is, moet dit as onaanvaarbaar beskou word. Die All Blacks het een wedstryd oor. 'n Hernontmoeting met die Argentyne op 28 November, waar hulle die kans sal kry om so bietie trots te herwin. Hulle sal ook oortuigend moet wen, want enige iets minder as dit kan tot Foster se afdanking lei.