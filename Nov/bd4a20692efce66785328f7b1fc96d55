DIE Atlantis-gemeenskap is geruk deur die wrede dood van ’n tienerseun (16). Jordan Moore, ’n gr. 10-leerder van Hoërskool Robinvale, is Vrydagaand laat in Rietsangerlaan in Robin­vale dood aangetref. Om sy nek was ’n ketting en aan sy lyf was veelvuldige steekwonde en bytmerke van vermoedelik ’n pit bull. Sy tande is ook uitgeslaan. Volgens die Facebook-blad Keep The Energy was Moore, sy neef en ’n vriend by die parkie toe twee on­bekende mans hulle nader. Die post lui: “Die twee mans het hulle met vuurwapens gedreig en hulle forseer om vir hulle by ’n nabye shebeen drank te gaan koop. Motief “Op pad na die shebeen is die seuns aangeval. Twee seuns het weggehardloop om hulp te gaan soek, maar toe hulle terugkom, was Jordan alreeds dood.” ’n Woordvoerder van die polisie, kol. Andrè Traut, sê hulle ondersoek die omstandighede rondom die dood van ’n 16-jarige seun nadat sy liggaam Vrydag omstreeks 22:30 in Rietsangerlaan in Robinvale gevind is. Traut sê: “Die slagoffer het bytwonde opgedoen. Die motief vir die moord moet nog vasgestel word. Niemand is al gearresteer nie.” Enige een met inligting kan Crime Stop skakel by 08600 10111.