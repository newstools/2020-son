WANNEER Jürgen Klopp besin oor die samestelling van sy Liverpool-span vir hul volgende Engelse Premierliga-wedstryd, is daar een groot besluit wat hy sal moet neem. Dít is of hy sy nuwe aanwins vanaf Wolves, Diogo Jota, in die beginspan gaan gebruik eerder as die sukkelende Roberto Firmino. Firmino, wat saam met Mohamed Salah en Sadio Mané die Reds se drie gevreesde doelskieters is, het nog nie in die nuwe seisoen die nette gereeld laat raas nie. En nou is daar groter druk op die Brasiliaan om te begin perform, want Jota, wat gewoonlik as plaasvervanger vir Firmino ingespan word, maak elke keer ’n groot verskil. In Jota se afgelope drie wed­stryde vir die Reds het hy elke keer beslissende doele aangeteken. Saterdag se doel teen West Ham United het Liverpool gehelp om hul onoorwonne lopie op Anfield voort te sit. Die Reds se volgende kragmeting in die Engelse Premierliga is ’n belangrike wegwedstryd teen Manchester City. Klopp kan dus nie bekostig om ’n aanvallende kombinasie op die veld te stoot wat nie almal op alle silinders vuur nie. Firmino het in sy afgelope 29 wedstryde vir Liverpool nog net 3 doele behaal. Intussen het Jota ná Saterdag se wedstryd teen die Hams gesê hy geniet die rol van super-sub wat hy tans by sy nuwe klub vervul. “Ek is altyd op die bank waar ek die spel kan sien en dink hoe ek ’n verskil kan maak. “Ek het twee doele aange­teken – al is die eerste een afgekeur. “Aan die einde van die dag kon ons die sege bewerkstellig,” het Jota gesê.