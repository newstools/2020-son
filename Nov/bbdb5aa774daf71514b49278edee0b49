DIE gemeenskap van Belhar ly erg onder tikkoppe wat gereeld kragbokse uitbrand om hul volgende fix te kry. Die koperdrade wat hulle stroop, is duisende rande werd en hulle kan dus vir hulle tik van dié geld koop. Toe die inwoners van Groote Schuurlaan verlede Woensdagoggend in Extension 13, Belhar, wakker skrik, het hulle geen krag gehad nie – vir twee dae! Rdl. Delmaine Cottee (ANC) sê dis nie die eerste keer dat dít gebeur nie. Laas week is die kragboks in Donkinstraat ook afgebrand, sê Cottee. Hy sê die tikkoppe is slim en weet presies hoe om die ondergrondse kabels te stroop, al skok hulle by tye. Cottee vertel: “Hulle brand dit in die nag wanneer die mense slaap en kom dan gedurende die dag terug om die drade te stroop. Gevaar “Hulle maak dinge ongerieflik vir die inwoners. Hier woon veral pensioenarisse wat hul medikasie moet neem. “Hulle kan nie kook as die krag af is nie. “Die mense se vleis loop ook af. “Wanneer die kragbokse gebrand word, werk die straatligte ook nie en dit stel die mense se lewe in gevaar. “Die rowers kom sommer tot binne-in jou huis.” Volgens Cottee kan Eskom nie in die nagtelike ure uitkom nie oor hulle nie sekuriteit het om hulle te beskerm nie. Hy sê: “Die inwoners moet dan op hulle wag totdat dit veilig is vir hulle om die area binne te kom. Vernietig “Die ouens besef nie ál die resources wat Eskom moet gebruik om so ’n kragboks te vervang nie. “Hulle moet die hele boks en elke liewe klein draadjie vervang.” Volgens Cottee is die kragbokse nie ál infrastruktuur wat deur die tikkoppe vernietig word nie. Die verkeersligte se batterye en die mense se vullisdromme word volgens hom elke week gesteel. Hy vaar uit: “Ek blameer die scrap­yards. Hulle koop hierdie goed aan. “Die vullisdromme word opgekap en dan kry hulle R14 by die scrap­yards daarvoor.” Volgens Cottee het hy die name van drie van die verdagtes aan Eskom oorhandig en hulle ondersoek nou die saak. Hy sê die gemeenskap self weet wie die culprits is. “Die mense is moeg en het genoeg gehad. “Die mense voel al om die wet in eie hande te neem,” voeg Cottee by.