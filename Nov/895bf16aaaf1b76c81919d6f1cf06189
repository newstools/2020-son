'N 62-JARIGE boer van Gauteng het een van die drie rowers doodgeskiet wat na bewering Saterdagaand by sy huis in Boschkop, oos van Pretoria, ingebreek het. Volgens kapt. Kay Makhubele, 'n polisiewoordvoerder, het die man wakker geword toe die sekuriteitsalarm afgegaan het. "Daar word beweer dat hy wakker geword en gesien het dat drie mans by sy huis inbreek," sê Makhubele. Na wat verneem word, het die boer op die verdagtes geskree en 'n waarskuwingskoot afgevuur, maar hulle is nie afgeskrik nie. Daarna het hy skote op die verdagtes geskiet en die bure om hulp ontbied. "Toe die bure rond gesoek het, het hulle op een onbekende man afgekom wat reeds dood was. Die polisie is ontbied en klagte van poging van huisroof en moord is geopen. Niemand is nog in hegtenis geneem nie," sê Makhubele. - News24