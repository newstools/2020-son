BONGINKOSI Madikizela is die naweek op die DA se virtuele kongres herverkies as die party se leier in die Wes-Kaap. Albert Fritz is as sy adjunk verkies. Madikizela sê hy is reg vir die uitdaging om die Demokratiese Alliansie (DA) in die Wes-Kaap vir ’n tweede termyn te lei. “Ek dink ek het daarin geslaag om soveel as moontlik afgevaardigdes te oortuig om my ’n tweede kans te gee. “Dit was ’n kwaai betwiste kongres en die afgevaardigdes het die regte man vir die taak gekies.” Daar was ook onlangs beweer dat hy ’n hit op sy opponent, Masizole Mnqasela, beplan het. Die party se federale regskommissie het egter bevind die bewering is onwaar. Madikizela sê hy is bly die bewerings is getoets en hoop om die saak agter hom te sit. Madikizela voeg by dat sy fokus nou op die komende plaaslike verkiesing is.- JacarandaFM