DIE aanvangskolwer Jason Roy van Engeland sê dit is oor die gehalte van hul beperkte span in Suid-Afrika dat niemand verseker is van ’n plek nie en dat daar op almal druk is om te presteer. Engeland begin sy witbaltoer van ses wedstryde môre op Nuweland. Dit is die eerste van drie T20-wedstryde teen ’n Suid-Afrikaanse span wat sedert Maart nog nie internasionale krieket gespeel het nie. Dit is egter ’n ander scenario vir Engeland, wat die afgelope somer kwaai mededinging gehad het ter voorbereiding van die T20-Wêreldbeker. Dít word volgende jaar in Oktober en November in Indië gespeel. “Dit is ’n pragtige posisie om in te wees, om soveel opsies te hê,” het Roy gister aan verslaggewers gesê. “Ek sou lieg as ek sou sê dat jy nie onder druk was vir jou plek nie. “Daar is ’n magdom talent in ons midde. Almal word tot hul uiterste gedruk, nie net een persoon nie. Niemand kan op sy louere rus nie. Dit is een van daardie wonderlike groepe. “Ek moet fisiek en geestelik fiks wees en dan moet ek lopies aanteken. Dit is so eenvoudig soos dit.” Roy, wat in Suid-Afrika gebore is, het ’n swak Engelse somer in ODI’s verduur. In 6 wedstryde het hy 49 lopies aangeteken, 3 elk teen Ierland en Australië. Nou sal hy twee van die beste snelboulers, Kagiso Rabada en Anrich Nortje, in hul tuistoestande teëkom, al is dit in beperkte boulbeurte. “Jy weet net dat jy (jou beste moet lewer), anders sit jy met ’n paar gebreekte bene. “Jy moet seker maak dat jou voorbereiding goed is en dat jy gereed is om ’n bietjie vuur aan te durf,” het Roy verder gesê. “Die somer was baie moeilik – beserings, plus ’n nuwe omgewing wat vir my heeltemal vreemd is. “Geestelik was dit baie moeilik.”