’N KABELDIEF van Mfuleni by wie R23 000 se koper gevind is, is Vrydag in die Worcester-landdroshof agt jaar tronkstraf opgelê. Petrus Mkwanazi (53) is vroeër skuldig bevind aan die onwettige besit van koperkabels en diefstal, sê Zinzi Hani, ’n woordvoerder van die Valke in die Wes-Kaap. Mkwanazi is op 3 Desember 2017 in hegtenis geneem toe hy en ’n medepligtige buite die plaas Brandwacht naby Worcester met 200 m koperkabel betrap is. Sy makker het gevlug. Die polisie het ook op ’n bolt cutter beslag gelê. Dit het later aan die lig gekom dat die bolt cutter aan Eskom behoort. 