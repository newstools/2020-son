GOUDA. – ’n Brand wat Sondag by ’n ou skoolgebou uitgebreek het, het 13 huisgesinne sonder heenkome gelaat. Die mense het daar ingetrek nadat die skool jare gelede gesluit het. Hulle het ál hul besittings en dokumente in die brand verloor. Net drie gesinne het die brand vrygespring. Rook Hannelie Flink (26) sê die brand het in haar ma se blyplek ontstaan. Sy en haar man en kind was van die gelukkiges. “Ek het buite by my ma se plek gestaan toe ek rook by die venster sien uitkom. “Toe ek nader staan om te sien wat binne aangaan, sien ek die groot vlam wat teen die muur op hol. Dit het die vorm van ’n mens gehad. Toe vat die ceiling vlam. “Die vlamme het sommer vanself verskyn. Nêrens was daar vuur gemaak nie.” Die brandweerstasie in Saron het op die brand gereageer nadat polisiebeamptes op patrollie op die brand afgekom het. Justin Carolissen, een van die brandweermanne wat op die toneel was, vertel: “Die polisie het ons voor 12:00 gebel. Toe ons op die toneel kom, was die gebou reeds in ligte laaie. “Die brand het vinnig versprei omdat die gebou nog ou houtvloere het. “Gelukkig is niemand beseer nie. Ses mense wat deur die vlamme vasgekeer was, is bevry deur polisiemanne op die toneel.” Die gebou was ’n groot kopseer vir inwoners wat daar naby bly. Van die mense het al by Son gekla dat die toestande daar hul lewe versuur. Pikswart Die gebou was erg verwaarloos en by Son se besoek destyds het ’n inwoner gewys hoe dit daar lyk. Baie van die binnemure was pikswart soos daar vuur in die plek gemaak word. Klein kinders het buite rondgedwaal terwyl die grootmense in wie se sorg hulle was buite gesit en keel natmaak het. Daar het egter ook ordentlike mense gebly bloot omdat hulle nie ’n ander uitweg gehad het nie. Hoewel die oorsaak van die brand nie bekend is nie, vermoed die polisie geen misdaad nie. Die rymkletser Randall Kock, beter bekend as Ranny Kay, het reeds met insamelings begin om die mense te help wat alles in die brand verloor het. Mense wat ’n bydrae wil maak, kan Kock kontak by 062 134 4915. De Klerk het 18 dae later aan haar wonde beswyk. Die aanval het destyds groot opslae gemaak.