PRES. Donald Trump van Amerika kry al hoe meer versoeke uit partygeledere om pogings te laat vaar om die uitslag van die Amerikaanse verkiesing in howe te betwis. Chris Christie, 'n voormalige goewerneur van New Jersey en een van Trump se prominente bondgenote, het in 'n televisieonderhoud gesê dit is tyd vir Trump om te aanvaar hy het die verkiesing verloor. Christie het Sondag op ABC se This Week-program ook gesê die president se regspan is 'n nasionale verleentheid. Hy sê Trump kon sover nie enige bewyse van verkiesingsbedrog verskaf nie en dat dit tyd is om die land eerste te stel. "As jy nie bereid is om met die bewyse na vore te kom nie, moet dit beteken dat dit nie bestaan nie. Die land is wat nou die meeste moet saak maak. Soveel as wat ek 'n Republikein is en my party lief het, is dit die land wat eerste moet kom," het Christie gesê. "Ek is 'n ondersteuner van die president. Ek het twee keer vir hom gestem, maar verkiesings het nagevolge en ons kan nie voortgaan en maak asof iets gebeur het wat nie het nie," het Christie gesê. Christie het veral die prokureur Sidney Powell gekritiseer, wat tydens 'n perskonferensie bewerings van verkiesingsbedrog gemaak het sonder om bewyse te verskaf. Trump se veldtogspan het hulle intussen van Powell gedistansieer. - CNN