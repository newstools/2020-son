DIE Cheetahs gaan vanaand in Durban alles in die stryd werp in hul stryd teen die Sharks om hul onoorwonne status in die Superrugby Unlocked-kompetisie te behou. Hawies Fourie (afrigter) se span is tans tweede op die puntelys nadat hy die Pumas in die eerste game met 53-31 kafgedraf het. Daarna het die Cheetahs in Bloemfontein teen alle verwagtinge in met 19-17 met Jake White se Bulls afgereken. Die kragmeting met die Lions op Ellispark is weens Covid-19-protokol afgelas. SA Rugby het Woensdag bevestig dié game word as ’n gelykop uitslag getel en albei spanne kry twee ligapunte. Die Cheetahs is dus ná net twee games met 9 punte tweede op die log. As hulle die Sharks vandag op Kings Park kan klop, sal die manne van die Vrystaat nog die enigste onoorwonne span in die kompetisie bly. Die Sharks het ’n groot terugslag beleef met hul kaptein, Lukhanyo Am, wat weens ’n handbesering buite aksie gaan wees. Nóg ’n World Cup-Springbok, S’bu Nkosi, gaan ook weens ’n besering nie kan speel nie. Daarteenoor is die Cheetahs versterk met die terugkeer van die Bok-losvoorspeler Oupa Mohoje, asook Jeandré Rudolph, die nuwe aanwins wat hom vroeër dié week van die Pumas by die Cheetahs aangesluit het. Dié twee kan veral ’n groot verskil aan die Cheetahs se aanslag in die tweede hefte maak wanneer Fourie hulle van die bank gaan aanwend.