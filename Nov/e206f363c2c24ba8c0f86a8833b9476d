HILTON Moreeng, afrigter van die Suid-Afrikaanse vrouekrieketspan, kon nie vir ’n beter begin gevra het tot ’n vierde oefenkamp saam met sy nasionale spelers nie. Die Proteas het vandeesweek hul vierde saamtrek by die High Performance Centre (HPC) in Pretoria begin as voorbereiding vir die 2020-2021-seisoen wat in Desember in ’n bio-vei­lige omgewing begin. ’n Groep van 18, wat nasionaal-gekontrakteerde spelers insluit, neem aan dié week­lange kamp deel. Moreeng het gesê: “Ons is gelukkig met wat ons tot dusver van die spelers sien. “Hulle het regtig daarin geslaag om fiks te bly en goeie peil te handhaaf, ten spyte van alles wat tot dusver vanjaar gebeur het. “Ek dink als wat jy kan sien as hulle in die nette is en oefen, die basiese beginsels wat ons beklemtoon het, is steeds als daar.” Die kamp, ??wat tot Vrydag duur, fokus daarop om die fiksheid van spelers te ver­beter en hul vaardighede te verfyn voordat die nuwe veldtog op 14 Desember begin met die Women’s Cricket Super League (WCSL). “Hulle verbeter voort­durend hul fiksheidsvlakke. “So, almal is nou net opgewonde en gretig om daar in die middel uit te kom en krieket te speel,” het Moreeng verduidelik. Die naatbouler Ayabonga Khaka en die veelsydige Suné Luus is ook teenwoordig ná hul deelname aan die Women’s T20 Challenge. Maar die agt spelers wat in die Women’s Big Bash League (WBBL) gespeel het, is afwesig weens hul verpligtinge in Australië. Suid-Afrika moes die laaste paar maande twee toere weens die Covid-19-pandemie kanselleer. Hulle sou die laaste maande die Wes-Indiese Eilande en Engeland gepak het, maar dié toere is weens die virus uitgestel. Moreeng glo dat die vroue meer as gereed sal wees om goed te speel wanneer hulle in die komende weke tot diens opgeroep word. PROTEA-GROEP: Masabata Klaas, Tazmin Brits, Anneke Bosch, Ayabonga Khaka, Robyn Searle, Tri­sha Chetty, Raisibe Ntozakhe, Lara Goodall, Andrie Steyn, Suné Luus, Nondumiso Shangase, Nonkululeko Mlaba, Micheala Andrews, Delmi Tucker, Tebogo Macheke, Khayakaze Mathe, Jade de Figueiredo.