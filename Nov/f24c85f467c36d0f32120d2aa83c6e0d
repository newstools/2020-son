JY’S nooit te oud om te leer nie, oftewel om ’n matrieksertifikaat te verwerf nie. Vra maar die legendariese Suid-Afrikaanse musikant Sipho “Hotstix” Mabuse, wat sy matriek op die ouderdom van 60 verwerf het. Talle beroepsokkerspelers het dit ook gedoen. Mabuse, nou 69, was verlede week op die Mary Fitzgerald-plein in Johannesburg ’n gasspreker by die bekendstelling van Carling Black Label se Class of 2021. Die program is in samewerking met College SA, ’n korrespondensie-kollege, en die bierreus SAB op die been gebring. Die hoofdoel is om mans ouer as 22 te help om ’n matrieksertifikaat te verwerf. Arné Rust, Carling Black Label se handelsmerkdirekteur, sê al is dit ’n baie ambisieuse plan, kan daar met die hulp van meer befondsing van ander oorde ’n groter impak gemaak word. Rust sê volgens Stats SA is daar 9 miljoen mans in Suid-Afrika wat sonder ’n matrieksertifikaat sit. “Ons glo ’n matrieksertifikaat gee jou ’n voet in die deur vir geleenthede. Dít is waarom ons betrokke geraak het by die program. “Die Covid-19-pandemie het dinge ook vererger, maar ons bly hoopvol oor die toekoms. Dít is waarom ons ’n verskil probeer maak. “Dit is die begin van ’n program wat ons hoop sal groei. Ons het ook ’n goeie vennoot in College SA, wat ons gaan help om die manne te ondersteun,” het Rust verduidelik. Die eerste groep van 32 studente is reeds druk besig om vir volgende jaar se eksamens voor te berei wat in Maart sal plaasvind,” het Rust aan Son gesê. Mabuse het op sy beurt gesê hoewel hy sukses in sy musiekloopbaan bereik het, het die feit dat hy nie ’n matrieksertifikaat gehad het nie, steeds in sy loopbaan ontbreek. “My kinders en selfs die onderwysers by die skool waar ek klas geloop het, was geskok. Maar dis iets wat ek móés doen. Dis vir selfvervulling asook om ’n voorbeeld vir ander te wees.” Siboniso Gaxa, voormalige Kaizer Chiefs-verdediger, wat ná sy speeldae ’n graad in politieke wetenskap verwerf het, het die belangrikheid van ’n matrieksertifikaat beklemtoon.