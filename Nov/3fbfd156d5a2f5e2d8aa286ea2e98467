HOEWEL die afgelope twee maande moeilik en emosiebelaai was vir die gesin van die vermoorde lt.kol. Charl Kinnear, is hulle nie gefrustreerd met hoe die ondersoek verloop nie. Só sê die top cop se vrou, Nicolette Kinnear. Nicolette het Vrydag die hofverrigtinge bygewoon van drie mense wat met ’n handgranaat voor hul huis in Bishop Lavis gevang is. Beamptes van die polisie se eenheid teen bendes (AGU) het Faeez Smith, Amaal Jantjies en Janick Adonis op 23 November verlede jaar in hegtenis geneem. Die lede van die AGU het beurte gemaak om voor Kinnear se huis wag te staan en het so op die jongens afgekom. Kort ná die voorval is hulle egter aangesê om nie weer by Kinnear se huis wag te hou nie. Kinnear is op 18 September vanjaar voor sy driveway in sy kar doodgeskiet. Die hitman is op kring­televisie vasgevang, maar is nog nie aangekeer nie. “Ons het van die begin af geweet dit gaan nie ’n open-and-shut case wees nie,”sê Nicolette. “Ja, ons sal baie graag wil hoor diegene wat vir sy dood verantwoordelik is, is aangekeer, maar tot dan wag ons maar en vat dinge dag vir dag.” Nicolette sê omdat sy en haar kinders saam met ’n speurder gewoon het, weet hulle ’n ondersoek vat tyd. “En met Charl se dood is dit nie net sy moord wat ondersoek word nie. Daar is ook die ondersoek na die beskerming wat by ons huis onttrek is. Aangekeer “Dan is daar die saak van die handgranaat en die Zane Kilian-kwessie. So, daar is baie balle in die lug. Ek is gereeld met die ondersoekbeampte in kontak. Daarom voel ons nie gefrustreerd vir antwoorde nie.” Kilian loop hof vir die moord op Kinnear. Die staat voer aan hy het Kinnear se selfoon tot sowat vyf minute voor sy dood geping. Hy is drie dae ná die moord in Springs aangekeer. Hy staan ook tereg op ander klagte, waar­onder die onregmatige onderskepping van kommunikasie asook sameswering om moord te pleeg. Kilian se naam is intussen met talle sake van moord en poging tot moord verbind. Nicolette het nog nie Kilian se hofverrigtinge bygewoon nie. “Ek weet nie of ek dit ooit sal bywoon nie. Ek probeer om nie die lewe te ver vooruit te beplan nie. Ons het gesien hoe die lewe in 30 minute kan verander.” Sy sê haar man se goed (klere en skoene, toiletware, ensovoorts) is nog net soos toe hy gelewe het. “Niks is weggepak nie. Dis asof hy nog enige oomblik weer kan instap. Maar ons weet hy is nie meer daar nie, want saans kan ons nie slaap nie. Beteken “Op dae dat die verlange baie erg word, gaan lees ek wat die mense sê op die Facebook page wat ek ter nagedagtenis aan hom geopen het. Ek kry nuwe krag wanneer ek sien wat hy vir mense beteken het.” Kilian is weer Vrydag in die Bellville-landdroshof.