DIE voormalige Saru-slot Gary Boshoff glo die besluit van Suid-Afrika om hom vir die volgende dekade tot die Rugby Championship te verbind, is ’n goeie ding. Die Suid-Afrikaanse Rugbyunie (Saru) het gister bevestig dat die Rugby Championship herstruktureer gaan word om ’n wedstrydformaat van 12 toetse in te sluit. Spanne gaan mekaar op ’n skedule van ’n mini-toer tuis en weg die stryd aansê. Boshoff glo dit is veral belangrik vir die voortbestaan van die gesonde wedywering tussen Suid-Afrika en Nieu-Seeland. Boshoff sê aan Son: “Ja, ek glo die rugbyspyskaart het ’n bietjie stimulasie nodig. “Ek dink dit is goed dat Saru hom verbind aan Sanzaar (die beheerliggaam van rugby in die Suidelike Halfrond), want ’n mens wil mos steeds jaarliks die rivalry tussen die Springbokke en die All Blacks sien. “Dit is wat rugby nog altyd lewend en interessant gehou het. “Hoewel die uitslae dikwels in die verlede bietjie eensydig in die guns van die All Blacks was, dink ek die konsep om twee of drie toetse agtermekaar byvoorbeeld in Nieu-Seeland te speel, gaan beslis ’n goeie ding wees. “Want dit gaan soos ’n mini-toertjie wees. Hulle sal dalk ’n Woensdag-game ook daar kan speel.” Boshoff verstaan Sanzaar wil met dié konsep die atmosfeer van ’n toer skep. “Die idee is dat hulle weer so iets wil terugbring. “Ek dink die variasie met die provinsiale spanne wat in Europa (in die Pro16-reeks) gaan speel en die Bokke in gereelde kompetisie in die suide, asook die tradisionele toere aan einde van die jaar in Europa, bring ’n bietjie verandering aan die strukture waaraan ons oor die jare met Sanzaar gewoond geraak het.