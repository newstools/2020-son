HARRY Maguire, kaptein van Manchester United, sê hy het sy troepe gewaarsku hulle kan ’n “moeilike toets” verwag van ’n “baie goeie” Istanbul Basak­sehir-span. Die Red Devils reis vandag vir die Champions League na Istanboel om die Turkse kampioenspan daar in die Basak­sehir Fatih Terim-stadion in ’n groep H-stryd te pak. Manchester United gee op die oomblik die pas in die groep aan nadat hy teen beide Paris Saint-Germain (PSG) en RB Leipzig maksimum punte ingesamel het. Maar die span van Ole Gunnar Solskjær, manager, is desperaat om op die wenpad te kom ná sy Premierliga-nederlaag dié naweek teen Arsenal. Hoewel Istanbul Basaksehir verras het toe hy die Turkse liga-titel onder die neus van spanne soos Besiktas, Fenerbahçe en Galatasaray weggeraap het, het hy albei sy groepwedstryde verloor. Dít is juis waarom hy die laaste posisie in die groep beklee. Beskikking Maguire het sy United-spanmaats aangeraai om nie te veel daarin te lees nie; die Turkse elftal het gedugte voormalige Premierliga-spelers soos Gaël Clichy, Martin Skrtel, Demba Ba en Rafael da Silva tot sy beskikking. “Op papier is hulle ’n gedugte span,” waarsku Maguire. “Hulle het ook verras deur die liga-titel te verower. “Ons het hul stryd teen PSG bestudeer en hulle was baie opgewasse. “Hulle het vir PSG baie probleme geskep. “Hulle het laas seisoen ver gevorder in die Europa League­. “Dit gaan ’n moeilike toets wees teen ’n goeie span,” aldus Maguire. – AP