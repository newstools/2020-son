DIE talentvolle Austin Rose (23) van Eersterivier wil nie onthou word as die jong AB van Noem My Skollie nie. Sy wens is dat sy regte naam eerder in elke huishouding bekend sal wees. Ja, die meeste mense sal hom natuurlik nog onthou as dáái karakter, maar wat baie nie weet nie, is dat dié jong man eintlik ’n kranige reggae-musikant is. Austin is in Eersterivier gebore en getoë. Sy moeder, die gospelsangeres Shereen Steenkamp, is sy grootste inspirasie en die dryfveer agter sy loopbaan. “Op die ouderdom van 13 het daai begeerte gekom dat ek gehoor wil word. “Ek het toe besluit ek wil musiek maak. “Ek is beïnvloed deur Westerse musiek en het covers gesing, veral van Bruno Mars. “My eerste performance, op die ouderdom van 15, was in die Baxter-teater.” Austin was in gr. 11 aan Forest High in Eersterivier toe hy die oudisie slaag vir die rol in Noem My Skollie. Hy verskyn ook in die movie Four Corners. Geveg Ná matriek het Austin by die Cape Music Institute in Ath­lone gaan studeer. Hy het halfpad opgeskop toe hy betrokke raak by die kyk­NET series danZ!. Hy wys ook gesig in die nuwe film Blood­shot, met Vin Diesel in die hoofrol. “My werklike journey met musiek het eintlik laas jaar begin. Ek was toe al moeg van covers doen. Ek was besig met ’n innerlike geveg en het een aand op my knieë gegaan. Tydens my gebed het ek so ’n royal blue colour gesien wat soos bloed vloei. “Ek het gaan research wat dit simboliseer en ek kom toe af op die 12 tribes van Juda. “Dít was vir my baie simbolies. En daar het die gedagte ontstaan dat ek reggae music wil maak. En dít is die manier waarop ek my boodskap van waarheid, hoop, liefde en eenheid wil oordra.” Austin werk aan sy debuut single, “Unite as One”, asook ’n extended play. Hy beplan om dit vroeg volgende jaar uit te reik. Sy boodskap aan die jeug is: “Luister na my musiek. Dit spreek van waar ons vandaan kom en waantoe ons op pad is. Moenie mekaar afbreek nie. Moenie op ander trap om bo uit te kom nie.”