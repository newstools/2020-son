SUID-AFRIKA se darts-ster Devon Petersen is besig om by die dag gewilder te raak. Die aanvraag om die African Warrior in aksie te sien is so groot dat aanhangers in Engeland hom nou kan huur om teen die huurder en sy vriende te kom speel. Luidens ’n nuusbrief van Darts World word dié opsie net aan persone toegestaan wat op die Darts Prime-tydskrif inskryf. Petersen, wat die Duitse kampioenskapstitel gewen het, sal vir £1000 (sowat R20 400) na ’n persoon se huis gaan vir ’n aand se spel. Vir ’n maksimum van vyf spelers – Devon­ is die sesde – kos dit dus £200 (sowat R4 090) elk vir ’n aand se genot saam met dié wêreldster. Covid-19-regulasies sal egter streng van toepassing wees. Dit gee belangstellendes die kans om in die privaatheid van hul huis teen die 180-koning van darts te speel. Pryse kan verskil na gelang van die ligging van die huurder se eiendom. Petersen en die jong Kaapse ster Cameron Carolissen speel einde Desember saam in die World Champs in Engeland. Carolissen het gekwalifiseer toe hy Charles Losper by die Goodwood-sportklub om dié voorreg geklop het.