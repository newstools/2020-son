DYSSELSDORP. – “Om ’n klomp dooie diere meters van my huis af te dump is onmenslik – en dít terwyl ek ’n twee weke oue baba ook in my huis het.” Só sê Soanita Malgas (41) van die plaas Nooitgedagt buite Oudtshoorn. Sy vertel vanaf verlede week kan sy nie slaap nie as gevolg van die stank van dooie diere voor haar huis. Volgens Malgas het die plaaseienaar, Koos Potgieter, ná die begin van die lockdown 20 m van haar huis af ’n gat gegrawe om vullis in te gooi. Asof dit nie erg genoeg was nie, het hy toe dooie bokke en skape daarin gedump, vertel ’n ont­stoke Malgas. “Vanaf verlede Vrydag hang hier ’n ondraaglike reuk oor ons huis. “By nadere ondersoek het ons vasgestel dat dit dooie diere is wat hy in die gat gegooi en net so oop gelos het,” vertel Malgas. By Son se besoek is ons begroet deur die ondraaglike reuk reg rondom die huis. By die gat het dooie diere oop en bloot gelê – met vlieë oral. Net ná Son se besoek het Potgieter die gat onmiddellik toegegooi. Karkasse Volgens Potgieter het ongeveer 40 van sy diere verlede Vrydag gevrek. Hy het die karkasse toe in die gat gedump. “Malgas kon maar net vir my gesê het, dan sou ek die gat toegegooi het,” sê hy.