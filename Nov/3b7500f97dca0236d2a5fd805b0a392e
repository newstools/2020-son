ATLANTIS. – Die dae dat mense teen moordenaars by die hof betoog, moet tot ’n einde kom. Daadwerklike optrede is nou nodig. Ouers moet ook ophou moordenaars se borgtog betaal. So sê Peter Stoffberg, voorsitter van die Atlantis-jeugbesigheidsforum. Twee verdagtes het gisteroggend vir die moord op Jordan Moore (16) in die hof verskyn en die saak is tot 22 Januarie 2021 uitgestel. Terwyl ongeveer 500 inwoners en skoolmaats van Moore buite die hof betoog het, het ’n emosionele leerder ’n petisie aan die hof­bestuurder oorhandig. Die trane het vrylik onder die leerders gevloei. Gedig Die Atlantis-gemeenskap is Saterdagoggend geruk toe nuus versprei het oor die sinnelose grumoord op Moore van Hungry Town. Moore was ’n gr. 10-leerder in Hoërskool Robinvale. In ’n post in die sosiale media sê die skool woorde is nie genoeg om te beskryf hoe die skoolgemeenskap voel oor sy tragiese sterfte nie. Daar is ook ’n gedig aan hom opgedra. Vaughn Murray, die hoof, beskryf Moore as ’n lieflike kind wat nooit sy onder­wysers enige probleme gegee het nie. Volgens kapt. Liza Munro, ’n polisiewoordvoerder, het Moore en twee vriende vermoedelik geloop toe hulle deur mans met honde gekonfronteer is. Volgens Munro word daar vermoed dat die mans die honde op die jongspan gesit het en die maats het in verskillende rigtings laat spaander. Die ander twee seuns het weggekom en hulp gaan soek. By hul terugkeer op die toneel was Moore reeds dood. Sy lyk is op ’n oop stuk veld in Rietsangerlaan ontdek. Moore het verskeie wonde aan sy gesig, nek en bors gehad en die vermoede bestaan dat hy gesteek is en ook deur honde gebyt is. Lykskouing Kol. André Traut, polisiewoordvoerder, het bevestig dat daar bytwonde aan Moore se lyf was. ’n Lykskouing sal gehou word om die oorsaak van sy dood te bevestig. Die verdagtes het gister in die plaaslike hof verskyn op ’n aanklag wat verband hou met die besit van gesteelde goedere. Intussen sê politieke leiers dit is een moord te veel. “Die feit dat ’n onskuldige kind se lewe so kort geknip moes word, is onaanvaarbaar. “Jordan het gedoen wat enige kind van sy ouderdom doen, en het nie in die lewe se verkeerde dinge belanggestel nie,” sê Allister Lightburn, proporsionele raadslid en jeugwerker.