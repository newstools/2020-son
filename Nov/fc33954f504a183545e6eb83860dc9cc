DIE vreugdevure brand hoog in die Oos-Kaap. Dit volg nadat Bizana Pondo Chiefs promosie tot die GladAfrica Eerste Liga gewen het. Die span se afrigter, Tshepo Motsoeneng, voormalige Chippa United en Tornados-afrigter, sê hy het geweet sy span sal vanjaar se play-offs baie beter hanteer. Dit volg nadat sy span Pretoria Callies in die eindstryd van die Nasionale Eerste Liga se play-offs met 5-4 met skoppe van die strafmerk af geklop het. Die twee spanne was aan die einde van 90 minute met 1-1 gelykop. Beide die Chiefs van Port Elizabeth en die Callies word egter tot die Eerste Liga bevorder. Motsoeneng, wat ook in sy speeldae vir klubs soos Santos en Bloemfontein Celtic in die Premierliga uitgedraf het, het gesê: “Ek was vasbeslote om die trofee te wen en te bewys die Pondo Chiefs is ’n span wat vir groot dinge kan veg. “My span was baie ge­fokus en hoogs gemotiveerd om promosie na die Eerste Liga te wen. “Die Chiefs gaan alles in hul vermoë doen om hul ondersteunersbasis te laat groei.” Hierdie Baaise span het onoorwonne in die toernooi geëindig en sal oor twee weke tesame met die Callies sy buiging in die Eerste Liga se GladAfrica-kampioenskapstoernooi maak.