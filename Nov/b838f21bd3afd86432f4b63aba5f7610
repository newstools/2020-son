SEAN Everitt, die Sharks se hoofafrigter, is gedwing om ’n rits veranderinge aan sy span aan te bring vir sy openingswedstryd in die Curriebeker-toernooi môreaand teen die Pumas in Durban. In die agterlyn is daar net een verandering. Manie Libbok vervang Anthony Volmink as heelagter. Volmink het volgens Everitt ’n besering opgedoen. “Anthony het ’n kruisliga­ment-besering opgedoen wat hom vir ’n tydperk buite aksie sal hou,” het die Sharks-breier bevestig. Voorlangs keer Thomas du Toit terug en sal broodnodige ervaring na die pak voorspelers bring. “JJ van der Mescht voeg size by ons pak en ons glo dat hy oor die nodige vaardighede beskik om in daardie posisie te presteer,” het Everitt die groot slot se skuif na flank verduidelik. “Dit is ’n eksperiment om te sien hoe hy gaan vaar in die afwesigheid van spelers soos Henco Venter en Phep­si Buthelezi. “Hy is saam met Thembelani Bholi op nommer 8, terwyl Dylan Richardson in die oopkantrol voortgaan waar hy die laaste paar weke baie goed gespeel het en verdien om sy plek aan die kant van die skrum te behou,” laat hoor die breier. “Daar is ’n aantal veranderinge aan die bank – Khwezi Mona kom op ’n rotasie­basis in en ons het die onder 20-vaskopstut Hanro Jacobs sy eerste kans gegee omdat ’n paar vas­koppe nie nou beskikbaar is nie.” “Sikhumbuzo Notshe keer terug ná isolasieprotokolle, terwyl die SA sewesspeler Zain Davids, wat al geruime tyd by ons is, ’n geleentheid van die bank af kry. “Hy het baie belofte getoon in die oefensessies. “S’bu Nkosi vervul ’n rol van die bank af nadat hy gedwing is om oefensessies te mis terwyl hy op die uitslag van ’n Covid-toets gewag het.” SHARKS: Manie Libbok, Yaw Penxe, Jeremy Ward (kaptein), Ma­rius Louw, Madosh Tambwe, Curwin­ Bosch, Sanele Nohamba, Thembelani Bholi, JJ van der Mescht, Dylan Richard­son, Hyron Andrews, Ruben­ van Heerden, Thomas du Toit, Kerron van Vuuren, Ox Nché. BANK: Daniel Jooste, Khwezi Mona, Hanro Jacobs, Zain Davids, Sikhumbuzo Notshe, Cameron Wright, Werner Kok, S’bu Nkosi.