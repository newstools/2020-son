WOLSELEY. – Een van die ontbinde lyke wat verlede naweek in ’n vlak graf gevind is, is wel dié van Miché Pienaar (25). Pienaar se ma, Frances Pienaar (65) van Montana in Wolseley, sê speurders het haar gister hiervan ingelig. Hulle het verlede week DNS-toetse laat doen. Miché, die ma van ’n vierjarige seuntjie, was meer as ’n maand vermis. Sy is op 3 September laas in Pine Valley gesien. Sy het nog aan haar ma gesê sy gaan Pine Valley toe en is daarna nooit weer gesien nie. Sy het haar ma die aand gebel om te sê sy kom huis toe, maar het nooit daar opgedaag nie. Volgens Frances het sy haar al voorberei vir die ergste nuus. Sy is net bly sy kan haar dogter begrawe. Kapt. Kobus Neethling van die polisiestasie in Worcester het bevestig dat Miché een van die twee vroue is wie se liggaam in ’n vlak graf gevind is. Geraamte Neethling het gesê: “Sy is aan haar vingerafdrukke uitgeken. “Dit het ooreengestem met die vingerafdrukke wat ons op die stelsel van haar het. “Die DNS-uitslae van haar het nog nie gekom nie. Ons wag ook op die DNS-uitslae van die eerste lyk wat gekry is. Dit was net ’n geraamte en dit kan net met DNS-toetse uitgeken word.” Volgens Frances het sy Miché se klere by haar boyfriend in Pine Valley gaan haal en daar was ’n sak bebloede mansklere by. In die sak was ’n bebloede T-shirt, swart jeans wat vol modder was en ’n bebloede lap. Hulle weet nie aan wie dié klere behoort nie. Volgens Frances het die beskuldigde, Siyamcele Sobambela (32), aan die cops beken dat hy die jong vroue doodgemaak het. Hy het na bewering vir Miché op 28 September vermoor en die ander vrou op 5 Oktober doodgemaak. Nadat die twee vroue se liggame ontdek is, het die cops Sobambela weer na die toneel geneem. Hy het na bewering nóg plekke uitgewys waar mense moontlik begrawe kan wees. Snuffelhonde het die moord­toneel vir leidrade en moontlik nog lyke gefynkam. Frances het haar dogter as ’n lewenslustige jong vrou beskryf wat almal in die dorp geken het. Die ma vertel sy het haar dogter vele kere gewaarsku oor die gevare wat by Pine Valley skuil, maar sy wou nie luister nie. ’n Hartseer Frances sukkel nog om die verskriklike manier te aanvaar waarop haar dogter dood is. Die Pienaar-familie beoog om Miché so gou moontlik te begrawe. Hy het aangedui dat hy nie om borgtog gaan aansoek doen nie. Sobambela sal weer op 9 Desember in die hof verskyn.