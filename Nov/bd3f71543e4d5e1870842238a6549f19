DIE mammie van ’n vermiste meisie voel dis bittersoet dat die polisie haar eks ná ses jaar gevind het. Le-Jeandre de Bruyn was 15 jaar oud toe sy op 7 Oktober 2014 spoorloos verdwyn het vanaf die militêre basis in Wynberg, waar sy gewoon het. James Jonas was die laaste een wat Le-Jeandre gesien het. Jonas was die eks van Le-Jeandre se ma, Cathe­rine de Bruyn. ’n Massiewe soektog het gevolg, maar alle pogings het op niks uitgeloop. Die polisie het Jonas ondervra, maar hy het kort daarna ook verdwyn. Sy leë kar is by die Lake­side-treinstasie gevind. Almal het gedog Jonas het vir goed van die aardbol af verdwyn. Hulle was salig onbewus daarvan dat Jonas hom in Mosselbaai weggesteek het – reg onder almal se neus. Hy is op 29 Oktober gearresteer nadat iemand in die area hom vanaf die VIA show Vermis herken het. De Bruyn dink terug na die tyd toe haar meisiekind verdwyn het. Sy vertel: “Ek was by die werk toe my seun my bel om te vra of ek dan die curfew verander het, want Le-Jeandre is nog nie by die huis nie. “Almal het geweet dat ek baie strict is oor die sewe-uur-curfew, so ek het onmiddellik geweet iets is nie reg nie.” Gepak De Bruyn sê op die dag van Le-Jeandre se verdwyning sou die meisie na haar pa se familie toe gegaan het omdat dit skoolvakansie was. “Ek het haar gevra om ’n paar goedjies te was. Haar klere was reeds gepak. “James was saam met haar by die huis, so hy is die laaste een wat haar gesien het. “Die neighbour het haar in die yard gesien klere aan die wasgoedlyn ophang. Daarna het hy stemme van die huis gehoor en ’n deur gehoor toeklap. Dis die laaste wat ons oor haar gehoor het.” De Bruyn sê die soektog het selfs tot by lykshuise gestrek omdat daar ná omtrent twee weke nog niks ander leidrade was nie. Sy as ma was gereed vir enige nuus oor haar kind. “Toe ons terugkom, het die polisie James ondervra. “Drie dae daarna het hy ook verdwyn. Sy kar is by die treinstasie gevind. “Daar was bloed in, maar die bloedtoetse was inconclusive. So, ons het nie geweet wat gebeur het nie.” Verpletter Le-Jeandre sou vanjaar haar 21ste verjaarsdag gevier het. De Bruyn sê dis ’n dag waaroor sy altyd gedroom het – veral omdat sy die hoop gehad het dat haar meisiekind op dié dag by haar voordeur sou kom aanklop. “Jy weet, as ’n ma sal jy nooit daai hoop verloor nie. Selfs op haar 18de verjaarsdag het ek vir haar gewag, want in my mind het sy miskien besluit om weg te loop en noudat sy groter is, voel sy sy kan beter verduidelik.” Maar De Bruyn se drome is verpletter toe haar eks, inplaas van haar kind, onlangs gevind is. “Dit het weer ou wonde oopgemaak, maar dit gee my ook hoop.” De Bruyn voeg sy het nog baie vrae. Sy vertel James was veronderstel om ’n week nadat Le-Jeandre verdwyn het, uit te trek omdat hulle twee opgebreek het. “Hy het verlede week in die Wynberg-landdroshof verskyn, maar ek was nie daar nie. “As ek net die kans kan kry om hom te vra wat hy weet of onthou, want hy het nooit worried gelyk nie. “Selfs die ondersoek­beamptes het so gesê. “Ek wil het closure hê. Dis ál, want tot vandag verlang ek na ons girly moments. “Ek verlang na haar lag en praatjies. Ek verlang steeds na my meisie.” Kapt. FC van Wyk, ’n woordvoerder van die polisie, bevestig Jonas is gearresteer, maar sê dis in verband met ’n ander saak. Verskyn “Die beskuldigde is aan­gekla omdat hy nie voorgeskrewe kluissleutels veilig gehou het nie. “Hy is tans in die Polls­moor-gevangenis en verskyn weer op 26 November. “Hy word ook ondervra oor die verdwyning van Le-Jeandre de Bruyn. Die ondersoek duur voort.”