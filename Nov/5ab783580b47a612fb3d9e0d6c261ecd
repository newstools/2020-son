IN STELLENBOSCH word daar omtrent musical chairs gespeel. Presies 356 dae nadat sy skielik uit die pos bedank het, is Wilhelmina Petersen weer speaker van die Eikestad se stadsraad. Die verkiesing Maandagoggend tydens 'n dringende raadsvergadering kom na die skielike bedanking laat verlede week deur die speaker Nyaniso Jindela. Petersen en Jindela het in November 2019 ook toga's en stoele omgeruil toe Petersen as onderburgemeester verkies is. 'n Jaar later is Petersen en Jindela beide onbestrede tot speaker en onderburgemeester verkies. Intussen het die nuutverkose speaker die aanranding en intimidasie van 'n vroueraadslid deur 'n joernalis ten sterkte veroordeel. Petersen verduidelik: "Die voorval deur 'n joernalis van StellenboschNews het voor ander raadslede, wetstoepassingsbeamptes en munisipale amptenare plaasgevind. "Die raadslid het vriendelik geweier om kommentaar te lewer, wat daartoe gelei het dat die joernalis haar verbaal en fisies begin intimideer het." Volgens Petersen sal 'n saak van aanranding en intimidasie by die polisie gemaak word en 'n formele klag teen die joernalis ook by die persombudsman gelÃª word.