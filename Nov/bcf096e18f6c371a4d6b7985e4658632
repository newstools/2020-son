’N MAN van Limpopo is vir lewenslank tjoekie toe gestuur vir die verkragting van ’n 10-jarige meisie. Die voorval het in Maart 2019 in die dorp Ga-Makanye in Mankweng gebeur. Kol. Moatshe Ngoepe, ’n polisiewoordvoerder, sê Mapalane Arthur Magoro (35) het die meisie na ’n ongeboude huis gevat, haar beveel om uit te trek en haar toe verkrag. “Hy het haar agterna geld gegee om ’n pakkie chips te koop en haar gedreig om vir niemand te vertel nie,” sê Ngoepe. Die meisie het haar ma vertel wat toe ’n saak van verkragting geopen het. Magoro is onmiddellik gearresteer en was in aanhouding totdat hy in die Mankweng streekshof buite Polokwane gevonnis is. - News24