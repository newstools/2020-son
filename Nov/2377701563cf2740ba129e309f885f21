AL HET sy Manchester City-span homself Saterdag weer uitgeleef deur Burnley met 5-0 te troef, voel Pep Guardiola sy spelers geniet deesdae nie meer hul sokker nie. Die City-bestuurder sê die rede waarom spelers al hoe meer mismoedig begin raak, is die skedulering van wedstryde in plaaslike kompetisies en die Uefa Cham­pions League. Hy is ook nie die eerste manager wat hieroor kla nie. Jürgen Klopp het ’n week gelede ook kwaai uitgevaar teen wedstryde se skedulering in ’n tyd waar alles rondom die Covid-19-pandemie beplan moet word. Laas seisoen se Engelse Premierliga moes reeds uitgestel en eers later voltooi word. City het met Saterdag se sege terug op die wenpad gekom in sy ligaveldtog, maar moet reeds môre weer regstaan om Porto FC in die Champions League te pak. Oor die tol wat die skedulering op spelers eis, het Guardiola gesê: “Die probleem is die spelers verloor die genot van sokker speel. “Voorheen was dit lekker om een of twee keer per week te speel, met toeskouers teenwoordig. Nou is dit elke drie dae en dan nóg ’n wedstryd. “Ons gaan na Porto reis en dan direk daarna moet ons begin voorberei vir ’n wedstryd teen Fulham.” Voor Saterdag se doelefees kon City net 10 keer in 8 wedstryde die nette laat raas. Volgens Guardiola sal sy doelskieters bestendig moet begin raak met doele aanteken as hulle ’n plek in die beginspan wil behou. Riyad Mahrez was die Citizens se groot held teen Burnley met ’n driekuns aan doele. “Doele help natuurlik,” sê Guardiola. “Gabriel Jesus moet kan score. Wanneer Raheem Sterling speel, moet hy score. Hulle moet meer doele begin aanteken.”