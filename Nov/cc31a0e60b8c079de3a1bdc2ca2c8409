SES mense, insluitend 'n vrou in 'n rolstoel, is Maandag by die stasiedek in die Kaapse middestad raakgeskiet. Die skieter is minute later deur 'n verkeersbeampte vasgetrek. Die Kaapstadse stadsraad sê in 'n verklaring die voorval hou vermoedelik met taxi-geweld verband. JP Smith, burgemeesterskomiteelid oor veiligheid en sekuriteit, sê die skieter is deur 'n traffic cop gearresteer en het ook beslag gelê op die vuurwapen. "Ek moet die verkeersbeampte loof vir sy vinnige optrede om die skieter, wat met 'n 9mm-vuurwapen gewapen is, agterna te sit en vas te trek. Hy het nie twee keer gedink om 'n gewapende man in te hardloop en te verseker dat niemand anders beseer word en die misdadiger gevang word nie," sê Smith. "Sy dapperheid het verseker dat daar geregtigheid sal wees vir diegene wat geskiet is. Ons gedagtes is met hulle en die families." Sers. Noloyiso Rwexana, 'n polisiewoordvoerder, sê in 'n verklaring die polisie fynkam drie tonele in Marine Drive, Strand- en Buitenkantstraat vir leidrade. Rwexana sê die 31-jarige man is van poging tot moord aangekla en sal binnekort in die hof verskyn. "Die moontlikheid dat die voorval met die taxi-bedryf verband hou, kan nie uitgesluit word nie," sê Rwexana.