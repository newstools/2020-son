MARCO Masotti het gister aan Son bevestig dat hy Vrydagaand met die Westelike Provinsie Rugbyvoetbalunie (WPRVU) se raad vergader. Masotti is die leier van ’n Amerikaanse konsortium wat beoog om ’n 51%-aandeel in die WP se sakevleuel te bekom. Die potensiële Amerikaanse belegger, wat in New York gesetel is, is sedert Julie in gesprek met grootbase van die WP vir ’n be­herende aandeel in die unie. Masotti is tans in Durban. Hy land Donderdag in die Kaap en beoog om tot Dinsdag in die Moederstad aan te bly. Hy sien daarna uit om Zelt Marais, die WP-president, en Ebrahim Rasool, die voorsitter van die WP se sakevleuel, vir die eerste keer te ontmoet. Masotti het gister aan Son gesê: “Ja, dit is great om terug in Suid-Afrika te wees. “Die idee is om mekaar beter te leer ken en die kern van die transaksie te bespreek. “Ek wil sien hoe dinge gaan verloop. Ek wil uiteraard graag die deal beklink. “Die een ding wat my bekommer, is dat ek die WP ál die inligting gestuur het, maar hy het steeds niks aan my beskikbaar gestel nie. “Ek het minimale finansiële inligting aangevra, want ons wil graag weet wat aangaan met byvoorbeeld die beplande deelname aan die Pro16-reeks. “Dit is belangrik vir die lede van die Investec-groep om hul belegging te evalueer. Maar ondanks dít sal ons steeds voortgaan en kyk hoe ons ’n oplossing kan bereik. “Ek verstaan die situasie is tans baie sensitief, onder meer met Covid-19. Dit is dus ’n goeie ding dat ons uiteindelik face to face kan ontmoet. “In my interaksie met hom (Rasool) het hy geblyk iemand te wees wat baie hulpvaardig en tegemoetkomend is. “Hoe meer mense om die tafel sit, hoe meer sal ons mekaar kan verstaan. “Dit sal dalk help as ek ook een of twee mense saam met my kan bring. “As daar dalk een of twee voormalige spelers ook by die vergadering betrokke kan wees, sal dit baie help,” het Masotti bygevoeg.