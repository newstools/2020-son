NÁ ’N indrukwekkende agt oorwinnings van agt wedrenne is die spogperd Summer Pudding steeds aan die verbeter. Daarom is die afrigter Paul Peter en die jokkie Warren Kennedy oorgehaal vir ’n negende agtereenvolgende oorwinning wanneer hulle Saterdag op Turffontein as die groot gunstelinge wegspring in die gewilde Summer Cup-wedren oor 2 000 m. Dié byeenkoms kan tereg as Gauteng se eie “Durban July” beskou word. Peter het aan Turf Talk gesê hy is baie tevrede met hoe sake verloop omdat hulle ’n soliede begin tot die seisoen gemaak het. “Ja, Summer Pudding verbeter steeds. “Sy het groter geword en is ook geestelik sterker. “Summer Pudding was eintlik ’n laatlammetjie en het eers verlede Saterdag vier jaar oud geword. “Sy is uiters intelligent en weet wat Saterdag van haar verwag word. “Haar houding het heelwat verander in die twee maande sedert sy teruggekom het ná ’n blaaskans op Mauritzfontein.” Peter sê hy is sommer vol vertroue vir Sater­dag. “Ons het lekker reën gehad­ wat in haar guns behoort te tel omdat sy van ’n baan hou wat ’n bietjie sag is.” Summer Pudding is egter swak geloot en sal in die 18de hok wegspring. “ ’n Swak loting is ’n swak loting. Ons kan niks daaraan doen nie. “Maar eintlik is ek nie te veel geworry daaroor nie,” sê Peter. Summer Pudding se vernaamste teenstander kan dalk Pack Leader uit die stal van Alec Laird wees. Hy sal deur S’Manga Khumalo gery word. Ander perde met ’n wenkans is Tierra Del Fuego, Zilzaal, Charles, sowel as Astrix.