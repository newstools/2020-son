DIE aanvalle op busse is kommerwekkend. Dit was hierdie week die woorde van Daylin Mitchell, die Wes-Kaapse DA-woordvoerder. Dit volg nadat daar Dinsdagoggend in ’n staande­komiteevergadering onthul is dat gemiddeld 200 Golden Arrow-busse elke maand met klippe bestook word. Volgens Mitchell word tussen ses en agt busse elke week beroof. Die skuldiges skiet ook op busse en steek depots aan die brand. “Die onlangse aanvalle op Golden Arrow-busdienste het gelei tot die verlies van 12 busse ter waarde van byna R29 miljoen as gevolg van protesaksies,” sê Mitchell. “Hierdie is ’n groot kommer, want inwoners benodig ’n betroubare openbare vervoerdiens en die Wes-Kaapse regering subsidieer Golden Arrow-busdienste.” Hervorming Mitchell sê hy gaan ’n parlementêre vraag vir die aandag van Bonginkosi Madikizela, die provinsiale minister van vervoer, indien. “Ons soek helderheid of daar enige arrestasie gemaak of klagte gelê is en of daar ’n uitspraak gefinaliseer is,” voeg hy by. “By die staande komitee is brandstigting en geweld dinge wat ons in ’n ernstige lig beskou. Daar moet ook gekyk word na die hervorming van veiligheidsmaatreëls en die strafreg­stelsel.” Volgens hom is die verkeershowe wat onder die nasionale regering se beheer is, oorlaai met werk en dit lei daartoe dat sake herhaaldelik uitgestel word totdat dit uiteindelik van die hofrol geskrap word. ’n MyCiTi-bus het ook laas week by die Civic Centre-busstasie skielik vlamgevat. Volgens Angus Mc­Kenzie, die Stad Kaapstad se voorsitter van die portefeuljekomitee van vervoer, is ’n ondersoek tans aan die gang om die oorsaak van die brand vas te stel. Volgens McKenzie bestaan die vermoede dat ’n elektriese fout in die bus tot die brand gelei het.