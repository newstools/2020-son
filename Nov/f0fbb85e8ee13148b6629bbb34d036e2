GRABOUW. – Dis geen begraafplaas nie, dis ’n dumping site dié. Só vaar die Wes-Kaapse Icosa-voorsitter, Dawid Kamfer, uit oor die plaaslike begraafplaas. Volgens Kamfer het hy verlede naweek sy 93-jarige ouma daar ter ruste gelê. Kamfer sê hy was so geskok deur die toestand van die begraafplaas, hy het onmiddellik oor WhatsApp foto’s daarvan aan Danie du Toit, die speaker van die Theewaterskloof-munisipaliteit, gestuur. Hy het teenoor Du Toit sy kommer oor die toestand uitgespreek. Kamfer het ook aan die Wes-Kaapse minister van plaaslike regering, Anton Bredell, hieroor geskryf. Hy het die probleem ook onder die aandag gebring van eerw. Chris Nissen, die kommissaris van die menseregtekommissie, en premier Alan Winde. Op die foto’s kan ’n mens sien die gras by die begraafplaas is lank laas gesny. By sommige grafte het gate ingeval. Van die gevalle is so erg, die kis is sigbaar. Kamfer stel voor dat ’n bordjie by die begraafplaas se hekke opgesit word om aan te dui dit is nou eerder ’n dumping site. Kamfer sê: “Dit wat my daar begroet het, het meer soos dump­ing site gelyk. “Geen mens verdien om dít sy laaste rusplek te noem nie. “Begrafnisgangers moet dan op grafte staan wanneer hulle hul geliefdes begrawe. “En die onkruid staan kniehoogte. “Daar is ook geen toilet­geriewe of water nie. “Volgens begrafnisondernemers het hulle al verskeie kere hierdie probleem onder die munisipaliteit se aandag gebring, maar hulle beweer dit val op dowe ore.” Nissen bevestig Kamfer het die toestand van Grabouw se begraafplaas onder sy aandag gebring. Hy sê hy beplan om die kwessie met die Theewaterskloof-munisipaliteit op te neem. “In die dood moet steeds menswaardigheid wees. “Ek het al deur die hele land begraafplase in haglike omstandighede gesien, veral op die platteland. “Ek het ook my kommer uitgespreek oor die Maitland-begraafplaas, waar ’n misdaadelement betrokke is,” sê Nissen. Du Toit bevestig Kamfer het hom hieroor gekontak. Hy sê: “Ek het die betrokke wyksraadslid, Nico Peters, gevra om Kamfer se kwessies te ondersoek en aan Kamfer terugvoer te gee.”