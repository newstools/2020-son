MALMESBURY. – ’n Belowende model het sy oog op Parys en Doebai om sy drome te verwesenlik. ’n Vooraanstaande modelagentskap in Kaapstad het Griffon van Schalkwyk (23), wat die afgelope ses maande modelwerk doen, genader om op sy boeke modelwerk te doen. Hy sal hom eersdaags by die modelagentskap aansluit en hulle sal sy modelloopbaan vorentoe help slyp. Van Schalkwyk is nie net ’n aantreklike man wat net op sy looks hoef staat te maak nie. Hy is ook ’n kranige rugbyspeler vir die Bella Vista-rugbyklub in Ceres. Volgens Van Schalwyk het sy modelwerk begin nadat hy foto’s van hom in die sosiale media geplaas het. ’n Modelagentskap het hom toe genader. Van Schalwyk sê: “Hulle het my gevra om in te kom vir ’n onderhoud en ’n fotosessie. “Daarna is ek aangestel en ek het sedertdien heelwat modelwerk gedoen. “Ek gaan begin November by ’n ander modelagentskap, ook in Kaapstad, begin werk. “Daar sal hulle my meer leer van die modelwêreld en my talent slyp. “Dit sal my help om meer geleenthede te kry en ook om eendag oorsee as model te werk. Ek gee altyd my beste in alles wat ek aanpak. “My droom is om eendag in Parys en Doebai as model te werk.” Van Schalkwyk het ook ’n groot slag geslaan toe ’n internasionale handelsmerk hom genader het om sy produk as ’n brand ambassador te bemark. ’n Oorsese horlosievervaardiger het hom ook gevra om sy produk in fotosessies en in die sosiale media te bemark. Volgens Van Schalkwyk speel hy al sedert laerskool rugby. Toe hy in matriek was aan die Hoër­skool Wesbank in Malmesbury, was hy kaptein van die skool se eerste rugbyspan. Daarna het hy vir die plaaslike rugbyspan in Kalbaskraal gespeel en toe twee jaar vir Bella Vista uitgedraf. Van Schalkwyk wil jong mense aanmoedig om in hulself te glo en hul drome te volg, al lyk dit onmoontlik.