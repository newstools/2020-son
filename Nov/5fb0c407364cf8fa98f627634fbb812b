APHIWE Dyantyi se verhoor is afgehandel en die uitslag daarvan word “binne die volgende paar weke” verwag. Die 26-jarige vleuel is meer as ’n jaar gelede positief getoets vir drie verbode middels. “Die verhoor van Aphiwe Dyantyi, Springbok-rugbyspeler, is afgesluit ná twee dae se getuienis deur deskundige getuies en slotbetoë van die speler, sowel as die vervolging. Die atleet is in Augustus 2019 van ’n oortreding van doping aangekla,” sê ’n woordvoerder van die Suid-Afrikaanse Instituut vir dwelmvrye sport (Saids) in ’n verklaring. “Die verhoor is aanvanklik oor drie dae in September 2020 aangehoor en tot 3 November 2020 verdaag. “Die onafhanklike paneel sal nou oor die getuienis beraadslaag en binne die volgende paar weke besluit.” Die verhoor het op 3 en 4 November voortgegaan en die Saids het bevestig hy sal die bewyse hersien nadat hy almal se finale voorleggings aangehoor het. Dyantyi is buite aksie sedert die skokaankondiging etlike maande voordat hy waarskynlik saam die Springbokke na die Wêreldbeker in Japan sou vertrek. Die spoedvraat van die Lions was in 2018 as World Rugby se breakthrough-speler van die jaar. Hy het ’n verklaring uitgereik waarin hy ontken dat hy enige verbode middels gebruik het. Die finale besluit oor sy toekoms kan heel moontlik voor einde November geopenbaar word, maar die talentvolle vleuel sal ’n uitgebreide meerjarige verbod vrees. Dyantyi het sy debuut vir die Bokke in Junie 2018 gemaak en ’n droomseisoen beleef met die twee drieë wat hy teen die All Blacks in SA se fantastiese oorwinning in Wellington gedruk het. Hy was ’n staatmaker in die Bok-breier Rassie Erasmus se span en het 6 drieë in sy 13 toetse gedruk. Hy was waarskynlik voor Makazole Mapimpi in die wedloop om die Bokke se nr. 11-trui. Mapimpi het hom egter sedertdien as een van die beste vleuels in wêreldrugby gevestig, terwyl sy vleuelmaat, Cheslin Kolbe, benoem is as een van World Rugby se spelers van die jaar. S’bu Nkosi, die ander vleuel in die prentjie, het ook al skitterende vertonings gelewer toe hulle op sy knoppie gedruk het.