DAVE Rennie, die afrigter van die Wallabies, sal na verwagting sy toekoms heroorweeg as Raelene Castle, uitvoerende hoof van Rugby Australië, uit haar pos ontslaan word. Met die verwoesting wat die corona-virus-krisis in die sportwêreld veroorsaak, het Castle die laaste paar dae onder hewige kritiek deurgeloop oor die ernstige finansiële verknorsing van Rugby Australië. Rennie is tans saam met die Glasgow Warriors in Skotland. Hy sou sy termyn as afrigter van die Wallabies voor die reeks van twee toetse teen Ierland in Julie afskop. Die toetse in Julie gaan na verwagting nie meer plaasvind nie. Luidens ’n berig in Sydney Morning Herald sal Rennie sy toekomstige rol by die Wallabies oorweeg as Castle afgedank word. Almal in Rugby Australië is genoop om salarisverlagings te aanvaar weens die finansiële gevolge van die pandemie. Aanbod Castle het self ’n pay cut van 50% aanvaar. Rennie het in Januarie groot lof vir Castle gehad. “Ek het baie tyd gehad om daaroor na te dink. Ek het redelik vroeg ’n aanbod van Australië gekry, so ek het my tuiswerk gedoen. “Raelene het na Jersey gevlieg en ons het ’n paar uur vergader. Sy het my regtig beïndruk. Sy is slim, taai, gedrewe en regtig gretig vir verandering. “Ek het gevoel die leierskorps hier was regtig baie sterk en het geglo dat hulle my sou steun. Dit is waarom ek die job aanvaar het.”