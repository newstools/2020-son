LAAS jaar het ’n trotse Becky Lynch WrestleMania in ’n gepakte MetLife-stadion in New Jersey afgesluit met ’n kampioenskapsgordel in elke hand. Meer as 80 000 mense het die geskiedkundige oomblik aanskou toe vroue vir die eerste keer in die hoofgeveg van WrestleMania meegeding het. Almal van hulle was op hulle voete toe Lynch Charlotte Flair en Ronda Rousey vir die Raw- en SmackDown Championship klop. Vanjaar is dinge heelwat anders. “The Man”, soos Lynch, die huidiglik Raw-vrouekampioen, bekendstaan, pak Shayna Baszler môre­oggend (Suid-Afrikaanse tyd) by WrestleMania 36 in ’n leë stadion. Die uitbreking en verspreiding van Covid-19 het die WWE-baas, Vince McMahon, gedwing om vanjaar se skouspel agter geslote deure by hulle opleidingsentrum in Florida aan te bied. Baszler, ’n voormalige NXT-vrouekampioen en goeie pel van Rousey, hou die grootste bedreiging vir Lynch se bewind in. Onderhoud Lynch is ’n groot gunsteling onder ondersteuners. Nou sal sy sonder hulle hulp moet klaarkom. Maar dié rooikop-Ier, wat verloof is aan die voormalige WWE-kampioen Seth Rollins, het Donderdag in ’n telefoniese onderhoud met oorsese media gesê sy ken van in leë geboue stoei. “Ek het aan die begin van my loopbaan voor baie min mense gestoei. Dis g’n geheim dat die energie van die skare my laat floreer nie. “Daai konneksie is vir my belangrik, maar ek gaan weer geskiedenis maak – dié keer deur die eerste vrou te word wat haar kampioenskap in ’n leë stadion by WrestleMania verdedig.” Lynch kom toer later vanjaar saam met WWE in Suid-Afrika. Sy sê Baszler is dalk haar moeilikste teenstander, maar ook een wat haar nog nie geklop het nie. “Sy is tough en gevaarlik, maar ons gaan uitvind presies hoe gevaarlik sy rêrig is.”