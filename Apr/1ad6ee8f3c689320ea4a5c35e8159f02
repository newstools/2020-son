SES traffic cops van Mpumalanga het Donderdag in die hof verskyn op klagte van korrupsie en regsverydeling. Dit nadat hulle 'n bestuurder se lisensie in Middelburg afgevat en toe geld by hom geëis het om dit weer terug te kry. Volgens Brig. Leonard Hlathi, 'n polisiewoordvoerder, het die traffic cops die driver, wat skoolkinders met 'n bakkie vervoer, op 12 Maart afgetrek. Pleks van 'n boete uitreik, het die beamptes sy bestuurderslisensie afgevat en gesê hy gaan nooit weer sy lisensie sien as hy hulle nie betaal nie. Hlathi sê die man het nie geld by hom gehad nie en het na bewering reëlings getref om hulle aan die einde van Maart te betaal. "Toe die dag aanbreek het hy die beamptes gebel en na bewering die geld aan hulle gegee. "Die polisie was toe in kennis gestel en hulle het die inligting opgevolg. Die verkeersbeamptes is kort daarna gearresteer nadat huulle in besit van die geld gevind is." Die ses traffic cops is op waarskuwing vrygelaat en verskyn op 8 Julie weer in die hof. - News24