KAAPSTADSE wetstoepassers en polisie het hulle hande vol gehad sedert die nasionale lockdown op 26 Maart begin het. JP Smith, Stad Kaapstad se mayco-lid vir veiligheid en sekuriteit, het bekend gemaak dat altesaam 890 arrestasies tot en met 14 April deur die stad se departement van wetstoepassing uitgevoer is. Daar was ook daar talle arrestasies vir die plundering en huisbraak van winkels. Smith sê daar was 44 inbrake by drankwinkels. 45 mense is hiervoor gearresteer asook 10 mense wat ses winkels geplunder het. Tafelsig, Manenberg, Nyanga Junction, Rocklands en Sherwood Park is van die gebiede wat onder plundering deurgeloop het. Sowat 870 winkels, wat nie noodsaaklike dienste lewer nie, is deur wetstoepassers gesluit.  Daar is op 23 092 pakkies sigarette en 529 bottels drank beslag gelê. Gemeenskapslede en winkeleienaars word aangemoedig om hul plaaslike polisiekantoor of die misdaadlyn by 10111 te bel vir inbrake. Stad Kaapstad se noodkommunikasiesentrum kan ook by 021 480 7700 gebel word.