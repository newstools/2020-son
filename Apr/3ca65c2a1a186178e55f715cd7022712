JEROME Paarwater, die hoëprestasiebestuurder van klubrugby en bestuurder van talent­identifikasie in die Westelike Provinsie, sê die welsyn van jong spelers bly ’n groot prioriteit. Die Suid-Afrikaanse Rugbyunie (Saru) het Dinsdag besluit om amptelik al sy jeugweke vir 2020 te skrap te midde van die Covid-19-pandemie. Paarwater, wat tans ook in beheer is van die WP se o. 21- en SuperSport Challenge-span, sê hy, Nazeem Adams (o. 19) en Wilfred Cupido (skole) werk baie nou saam om na die toekoms van die junior spelers te kyk. Gemonitor Paarwater glo die welsyn van die jong spelers moet steeds deur die huidige ongekende tye voorkeur kry. Met die jeugrugbytoernooie wat nie meer plaasvind nie, word die spelers steeds gemonitor. Hy het gister aan Son gesê: “Ja, dit is tans ’n sensitiewe situasie. Ek en Wilfred (Cupido, wat verantwoordelik is vir skole) het gekyk na die outjies wat laas jaar Cravenweek gespeel het en wat vanjaar Cravenweek sou speel. “Die o. 16’s, o. 17’s en o. 18’s is reeds geïdentifiseer. Voor die lockdown is daar ’n skoledag op Nuweland gehou waar ons ook talent geïdentifiseer het.” Paarwater glo dit is baie belangrik om raak te vat met die identifikasie van spelers, veral omdat daar nie meer baie kontrakte is om uit te deel nie. “Die aantal kontrakte wat toegeken kan word, is beperk. Daarom encourage ons die spelers om te studeer, want dis nie almal wat ’n professionele rugbyspeler kan word nie. “Ons grootste taak is om die spelers by een van die vier universiteite – Maties, Ikeys, UWK en CPUT – te plaas as hul punte goed is. “Dit is om hulle die geleentheid te gee om Varsity Cup te speel. Só kan ons hulle in die Kaap hou.” Die gekontrakteerde spelers se vordering word weekliks gemonitor. Programme is ook deur hul coaches aan skole gegee. “Dis ’n sensitiewe situasie. Ons het in die verlede foute gemaak om te veel jong spelers te kontrakteer. “Daar is baie spelers wat ons geoormerk het wat glad nie meer speel nie. Daar is slegs ’n klein persentasie van spelers wat dit maak. “Damian Willemse en Juarno Augustus is spelers wat ons reeds van skooldae af kon sien al die pad sal gaan. “Baie spelers is maar gemiddeld as dit kom by talent. My raad is dus aan spelers om te gaan studeer en hul grade te kry, want dis nie almal wat dit gaan maak en kontrakte gaan kry nie,” het hy bygevoeg.