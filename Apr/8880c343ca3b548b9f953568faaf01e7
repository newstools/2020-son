INWONERS van Missionvale in die Baai was gister in hul noppies toe hulle gratis kospakkies ontvang het van spaza shop-eienaars in hul omgewing. Hul councillor, Teslin Booysen, het die kospakkies namens die spaza shop owners aan hulle uitgedeel. Uitreik Dié goedhartigheid kom nadat eienaars van spaza shops in Missionvale besluit het om in dié tyd van nood terug te gee aan die brandarm gemeenskap van Missionvale wat hulle oor die jare heen so support. Booysen sê hy het verlede week sowat 30 spaza shops in Missionvale gaan visit om te hoor of hulle na die gemeenskap wil uitreik deur hulle te supply met kospakkies in die tyd van die nasionale lockdown. Volgens Booysen was die eienaars baie keen om te help – veral ná onlangse voorvalle waar inwoners winkels in sekere dele in die Northerns geplunder het. Spaza shop-eienaars het besluit om groceries aan die inwoners van Missionvale te verskaf sodat die gemeenskap ook na hulle kan omsien in moeilike tye. Volgens Booysen is ooreengekom dat elke spaza shop gaan kyk na die behoeftes in sy gemeenskap. Hy sê van hulle het besluit om 40 tot 50 kospakkies uit te deel aan huishoudings wat geïdentifiseer is en swaarkry. Volgens hom het ander spaza shops weer besluit om gereeld sopkombuise te hê. Booysen sê sowat 80% van die spaza shops is deel van die program wat deur hom oversee word. Volgens hom is die gemeenskap in hul noppies met dit wat die spaza shops doen. Hy sê die DA in die North­erns is ook besig om ondersteuning te gee in die vorm van social relief-items soos brood en ander kos wat hy gaan uitdeel. Booysen sê ’n spaza shop in Jacksweg in Greenfields, Missionvale, wou reeds Vrydag die kospakkies uitdeel. Die kospakkies is voor die winkel gepak en hulle het die mense daarvan ingelig. Hy sê daar was tjop-tjop sowat 150 mense voor die winkel. Die items is toe onmiddellik terug by die winkel ingedra toe behoeftiges daarna begin gryp het. Hulle het toe besluit om die kospakkies gister by behoeftiges se huise af te lewer.