DIS nie aldag dat ’n wêreldkrieketster ’n spanmaat só slegsê dat die see hom nie kan skoon was nie. Die legendariese Wes-Indiese aanvangskolwer Chris Gayle, wat sy land in 103 toetse, 301 ODI’s en 58 T20-wedstryde verteenwoordig het, het die wêreld se oë laat rek. Dít was toe hy in ’n YouTube-opname van 15 minute ’n skreiende aanval op sy voormalige kaptein Ramnaresh Sarwan uitgevoer het. Slang Die BBC berig Gayle (40) is verlede week deur die Jamaica Tallawahs vrygestel, kort voor die begin van die volgende Karibiese Premierliga. Gayle glo vas dis Sarwan, die hulpafrigter, se werk. “Sarwan, jy is erger as die corona-virus. Jy’s ’n slang. Jy is boos, jy is duiwels, jy is giftig, het Gayle afgesak. “Jy moet ’n groot deel van die blaam dra van wat by die Tallawahs verkeerd geloop het. “Jy weet, Sarwan, jy is nie die mees geliefde mens op die Karibiese Eilande nie. Niemand in jou land het jou lief nie. “Jy is so wraaksugtig, so onvolwasse en steek mense nog in die rug.” Gayle kon in sy laaste tien beurte net 243 lopies aanteken. Die Tallawahs het onder aan die log geëindig. Hy het nou ’n kontrak by die St Lucia Zouks geteken. Sarwan het nie kommentaar gelewer nie.