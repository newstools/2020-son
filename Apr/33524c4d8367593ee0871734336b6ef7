GISTERAAND het ’n nuwe program, KN Pandemie, op kykNET (DStv-kanaal 144) begin wat jou vir die volgende 12 weke akkurate nuus en feite oor die corona-virus gaan bring. Suzaan Steyn, die aanbieder, gesels regstreeks via Skype met kenners op verskeie gebiede. Viroloë en dokters sal mediese aspekte van Covid-19 bespreek en praktiese wenke gee oor hoe om veilig en gesond te bly. Sielkundiges sal oor die sielkundige impak van die virus gesels, met praktiese wenke oor hoe om in dié tyd na jou geestesgesondheid om te sien. Kykers sal ook die geleentheid kry om hul vrae oor Covid-19 via kykNET se sosiale media te rig. Kenners sal dié vrae regstreeks op die program beantwoord. KN Pandemie sal ook weekliks via Skype inloer by verskeie professionele mense – dokters, verpleegsters en ander mense wat direk in kontak met Covid-19 is, sowel as mense wat plaaslik of internasionaal in inperking is. Kalm Kykers kan ook uitsien na praktiese wenke om hulle lewe in dié tyd te vergemaklik en te verryk – van mak­like geregte om te berei en aktiwiteite om die kinders (en volwassenes) mee besig te hou, tot fisieke oefeninge, oefeninge om jou brein uit te daag en maniere om jou gemoed kalm te hou.