ONS gunsteling-kook-antie van die Bontas – Koelsoem Kamalie (72) – is die naweek oorlede. Die geliefde antie Koelsoem het Saterdag aan nierversaking gesterf. Jy sal die kos-antie onthou van die talle kookboeke wat sy uitgegee het soos Kook Saam Kaaps en Soettand. Jy sal haar ook onthou vanweë die TV-program op DStv Flori en Koelsoem se Kosse, wat sy saam met haar vriendin Flori Schrikker gedoen het. Mense kon nie genoeg van die antie se lekker resepte, skerp tong en humoristiese stories kry nie. Antie Koelie, soos die mense haar liefderik in die gemeenskap genoem het, het diep in mense se harte gekruip en baie mense het boodskappe van rou en meegevoel op Facebook vir die geliefde antie gelos. Ene Anna-Marie deel haar medelye op Facebook: “My hart is gebreek. Tannie Koelsoem het my al so baie geleer; nou is sy weg. “Mag haar familie en vriende in hierdie aaklige tyd vrede vind.” Jody Hendricks rou op Facebook: “Rus in vrede, antie Koelsoem. “Ek sal nooit daardie dag vergeet toe jy my op RSG geskel het oor die pickled fish-resep nie.” En dit is hoe ons antie Koelie sal onthou – sy het ’n skerp tong en ’n groot hart gehad. Rus sag, antie Koelie.