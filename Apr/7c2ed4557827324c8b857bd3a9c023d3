DIE Britse Boksbeheerraad het die wêreldbokskampioen Billy Joe Saunders geskors. Dié stap volg nadat hy in ’n video-opname op ’n slaansak gedemonstreer het hoe mans hulle vrou tydens die virus-inperking moet slaan “as sy jou gas gee”. Saunders het later om verskoning gevra, maar die skade was reeds gedoen. Boonop is sy reputasie ook aan flarde. Robert W. Smith van die Britse Boksbeheerraad sê Saunders se lisensie is ingetrek totdat sy tugverhoor op ’n geskikte datum en plek kan plaasvind. Grap Hy word daarvan aangekla dat hy die raad se regulasies oor wangedrag oortree het. Saunders sê nou hy het die video as ’n grap bedoel, maar dit sal min doen om hom uit die warm water te help. Hy het hom die gramskap van die wêreld op die hals gehaal en is in die sosiale media behoorlik sleggesê. Fans kryt hom uit as “skuim” en ’n “coward”. Daar word selfs gevra dat alle toernooie waarby Saunders betrokke sal wees, geboikot word. Ene John Gardner sê Saunders se video kan hom die grootste payday van sy loopbaan kos. Hy is veronderstel om binnekort teen Canelo Álvarez om sy WBA-supermiddelgewigtitel te boks.