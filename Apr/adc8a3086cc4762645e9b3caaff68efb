DIE vooruitsig om die Formule 1-seisoen in Julie in Oostenryk met ’n wedren sonder skare te begin, is volgens die Red Bull-baas, Christian Horner, heel doenbaar. Horner het met die McLaren-jaer Carlos Sainz, voormalige renjaer Jenson Button en F1-kommentator Ted Kravitz gesels oor F1 en veral oor wanneer en hoe die seisoen sal begin. Die eerste nege wedrenne van die 2020-seisoen is reeds uitgestel weens die corona-virus-pandemie. Die Franse GP, wat nou die eerste Grand Prix van die nuwe, aangepaste veldtog is, is tans vir 28 Junie geskeduleer. Kommer neem egter toe oor dié GP as gevolg van Frankryk se beperkinge op openbare byeenkomste. Daar is egter meer optimisme oor die Oostenrykse GP. Dis vir 5 Julie, ’n week later, beplan. Dié wedren kan plaasvind sonder toeskouers – soos Ross Brawn verlede week aan Sky F1 onthul het. Horner, wie se Red Bull-span die Spielberg-baan in Oostenryk besit, het die idee ondersteun en besprekings bevestig. “Die Red Bull Ring is ’n pasgemaakte fasiliteit. “Dit kan in ’n baie kort tyd gereed wees om aan die FIA se kriteria te voldoen,” sê Horner. “Die vooruitsig om agter geslote hekke te kan deelneem, is absoluut bereikbaar.” Hy voeg by: “Ek dink daar sal ’n proses gevolg word om weer Grand Prix’s met ’n vol skare aan te bied, maar vir die eerste paar GP’s sal dit sonder ’n skare wees en met beperkte personeel. Dit sal moontlik net op TV uitgesaai word. “Sokker en ander sportsoorte oorweeg dieselfde roete. “In Formule 1 is daar natuurlik meer afstand tussen die deelnemers, hulle ry in motors en hulle dra helmets, ensovoorts. So, daar is ook ’n natuurlike afstand. “Dit is iets waarna Oostenryk en Red Bull kyk, maar hulle moet natuurlik met die plaas­like owerhede en regerings saamwerk.”