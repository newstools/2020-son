JUAN de Jongh het ’n begeerte om sy loopbaan by die Stormers af te sluit. Die voormalige Stormer- en Springbok-senter het van 2010 tot 2017 in 97 games vir die Kaapse franchise uitgedraf. Van 2009 tot 2016 het hy Suid-Afrika ook in 19 toetse verteenwoordig. Dié boorling van die Paarl wat sedert 2017 vir die Wasps in Engeland speel, het nog een jaar van sy kontrak by die Engelse Premier­ligaklub oor. De Jongh het in ’n eksklusiewe onderhoud met Son op Sondag gepraat oor die moontlikheid om dalk nog sy 100ste game vir die Stormers te speel. Hy sê: “Ja, ek sal beslis baie graag my loopbaan in die Kaap wil klaarmaak. Ek was baie ongelukkig om beseer te raak in daai laaste seisoen by die Stormers. “Om vir die Stormers te speel was al van agt jaar oud my droom. My hele lewe was Stormers. “So, om my loopbaan in die Kaap af te sluit, sal vir my altyd ’n droom wees. Ek het nog ’n jaar oor op my kontrak hier by Wasps.” Die oudleerder van die Hoërskool Hugenote in Wellington wil graag so lank moontlik in die game bly. Hy verduidelik: “Op 32-jarige ouderdom is dit baie belangrik om na my liggaam te kyk. Ek geniet nog die game, die mense om my en die team environment. “Ek sal volgende jaar speel en sien hoe dit gaan. “Dit sal altyd ’n opsie wees om terug te keer na die Kaap. Alles hang af of ek ’n goeie bydrae kan maak waar ook al ek sal gaan. “Ek is nie ’n ou wat te ver vorentoe kyk nie, maar ek sal baie graag ’n positiewe bydrae wil maak deur goeie rugby te speel. “As dit nie die geval is nie, sal ek dit maar so aanvaar.” De Jongh is bewus van die waarde wat hy kan toevoeg deur dalk dieselfde rol by die Stormers te vervul soos wat Jamie Roberts, die senter van Wallis, vanjaar na die Kapenaars in die middelveld gebring het. Hy sê: “Ek hou daarvan om in die game te groei en te leer. “Hoe ouer jy raak in jou loopbaan, hoe meer besef jy die tyd het aangebreek om ook ’n bietjie terug te ploeg. “Ek het ’n groot voorliefde vir die game. Dit is waarom ek tans ’n bietjie coaching saam Ashley Johnson hier by die akademie by Wasps doen. Ek het al my level 2 coaching-kwalifikasie voltooi. “Die junior spelers is vreesloos, vol passie, ambisie en energie. Daarteenoor bring die senior spelers kalmte in besluitneming. “Ek glo dus dit is belangrik om die senior spelers saam met die juniors spelers te meng.”