NOG nooit in menseheugenis was ons so vasgevang tussen paniek en hoop nie. Nog nooit het een siekte – Covid-19 – die mens se gedagtes so oorheers nie. Nie eens met een van die vorige pandemies nie. Wat dit dié keer anders maak, erger maak, is dat die sosiale media die boodskap van die virus oordra net so vinnig soos dit self versprei. Dis die beelde in die sosiale media wat mense na hulle asem laat snak. Op hulle knieë dwing. Beelde van rye en rye doodskiste op rugbyvelde, in sale. Koshuise wat normaalweg gesonde studente huisves, word weens Covid-19 sentrums van afsondering. Beelde van naasbestaandes wat hulle teen moeder aarde werp omdat hulle nie naby hulle positief-getoetste geliefdes mag kom nie. Die hoofsuster van ’n hospitaal wat ’n lykwa met haar geliefde man in agternasit – die hoof van die einste hospitaal waar sy werk. Van hartseermusiek. Van hoe lyke in trokke vervoer moet word. Geen begrafnisse word gehou nie, want duisende mense weet nie eens hulle geliefdes is dood nie. Van hoe mense wat op straat behandel word. Oorlat hospitale oorvol en mediese apparate te min is. Van hoe dokters dae laas hulle familie gesien het. Van hoe mense bid, ernstig bid vir die einde van die virus. Daar is baie inligting in die sosiale media. Van dit is vals – net om paniek te saai. Dis soms ’n gesukkel om te onderskei wat waar en wat vals is. So baie mense maak nog jokes oor hierdie aangrypende, vreesaanjaende virus. Totdat dit die mense na aan jou hart tref. Die grendelstaat (lockdown) moet help om die virus in sy spore te stuit. Laat ons saamwerk. Laat ons medelye met die heelal hê, want dit raak ons almal. Werkloosheid en besighede wat toemaak, is wrede werklikhede. My hart gaan uit na diegene in die voorste linie in die oorlog teen hierdie gevreesde vyand. Werklik essensiële werkers in die mediese bedryf. Soos my verpleegster-skoonsuster, wat in haar wit uniform gaan werk. Onbaatsugtig Wetende dat sy geïnfekteer kan word. Wetende dat sy die virus kan huis toe bring. Dan bid ons saam vir elke liewe gesondheidswerker wat onbaatsugtig hulle lewe in gevaar stel om ander ’n kans op oorlewing te gee. Tog: Diep, diep binne jou woed ’n gees van vrees. Vrees dat jy daardie oproep gaan kry dat een van jou geliefdes die virus opgedoen het. Dan bid jy tot die Skepper dat Hy ons almal genadig moet wees. Jy volg die nuus meer as ooit tevore. Die dekking van die corona-virus choke ons elke liewe oomblik voor die televisie. Jy hou die grafiek van die verspreiding dop. Jy volg die #flattenthecurve-beweging in die hoop dat daar iewers vorentoe ’n afplatting in die grafiek sal wees. Dan sien jy weer beelde van rye en rye siekes wat op die hospitaalvloer lê, biddend en wagtend op hulp. Hulle wag soos die man by Betesda om in die “bad” gesit en gereinig te word. Die koortjie “Daars ’n Roering” roer jou hart. Dan hoor jy jou Skepper se woorde, wat soos balsem vir die liggaam en siel is: “Ek wil; word gereinig.” En jy weet net: Die Skepper van die heelal is die Almagtige wat ons sal red. En jy lees weer iemand se WhatsApp-status: “Ps. 91: In die skuilplek van die Almagtige.” Wie kan dan nou nog vrees?