“GOD is goed. Ek is in die wolke.” Dít is die reaksie van ’n Baaise lektor en sportman oor aanbiedinge vir die skenking van ’n nier aan hom wat sterk instroom. Die sowat 20 aanbiedinge wat Relton Hermanus (56) van Malabar in die Baai ontvang het, het begin instroom kort nadat hy ’n pleidooi vir ’n nier op Facebook gelewer het. Son het daaroor berig. In sy pleidooi op Facebook sê hy hy ly aan nierversaking en is desperaat vir ’n nier om te kan oorleef. Hy verduidelik ook dit gaan sommer nog jare neem voordat hy boaan die waglys kom en hy het nie meer so baie tyd oor nie. Waglys Hermanus sê dan ook jammer dat hy mense in die sosiale media approach. Dan vra hy ook dat enige iemand wat bereid is om ’n nier aan hom te skenk, hom moet inbox. Hermanus – ’n lektor in meganiese ingenieurswese aan die PE College – wag al sedert 2016 op ’n nier nadat nierversaking by hom gediagnoseer is. Hy het vroeër aan Son gesê hy is op ’n waglys, maar dit sal jare neem. Die feit dat hy diabetes het, het aanleiding gegee tot sy toestand. Hy gaan drie keer per week in vir dialise. ’n Opgewonde Hermanus het gister aan Son gesê ná sy pleidooi op Facebook en die artikel in Son was die reaksie van die publiek oorweldigend. Volgens hom het baie mense hom getext en gebel. Hy sê hy gaan ná afloop van die lockdown kontak maak met die potensiële skenkers. Volgens hom sal hy eers ná toetse weet wie ’n geskikte skenker is. Hermanus – ’n pa van drie dogters – sê hy ken die meeste van die mense wat aangebied het om ’n moontlike skenker te wees; sommige ken hy nie. Hy het aanbiedinge gekry uit onder meer Johannesburg, Namibië, Jeffreysbaai en Port Elizabeth. Hy sê by talle van die aanbiedinge wat hy op Facebook gekry het, het die potensiële skenkers bygevoeg hulle is baie lief vir hom en waardeer wat hy as koorleier of rugby-afrigter of -bestuurder vir hulle gedoen het. Onttrek Hermanus het vroeër gesê sy siektetoestand het sy lewe verander. Hy kon byvoorbeeld nie meer rugby afrig nie. Hermanus was onder meer ’n bestuurder van SA skolerugby van 2015 tot 2017. In 2017 moes hy hom weens sy siekte onttrek.