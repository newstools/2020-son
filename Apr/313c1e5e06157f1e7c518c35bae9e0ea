TERWYL die land besig is om die gevreesde corona-virus te beveg, het skieters in Atlantis gewys die lockdown gaan hulle nie keer om op mekaar te skiet nie. Terwyl ’n gesin van die Dura flats die streng tuisblyreëls nagevolg het, het ’n skieter Maandag­ omstreeks 09:00 baie rustig die trappe uitgeklim en aan die mense se deur geklop. Toe die huismense oopmaak, het die skieter begin losbrand. ’n Man (28) en ’n 10-jarige kind, een van ’n tweeling, is in die proses getref. Ontslaan Die 10-jarige meisie is in die been en arm getref terwyl die man, net bekend as “Slow”, verskeie kere getref is. Die twee slagoffers is na die hospitaal geneem. Die kind is reeds ontslaan, maar die man is steeds in ’n ernstige toestand in die hospitaal. Omstanders op die toneel het gal gebraak oor die verdagtes nie worry wie hulle skiet nie. Kapt. FC van Wyk, ’n polisiewoordvoerder, bevestig dat ’n 19-jarige verdagte gearresteer is. Van Wyk sê twee klagte van poging tot moord word ondersoek.