AJAX Amsterdam is vanjaar weerhou van die geleentheid­ om sy Ere­divisie-titel suksesvol te verdedig. Dít volg weens die Nederlandse Sokkervereniging se besluit om dié liga en die sokkerseisoen tot ’n einde te bring weens die dode­like corona-virus-pandemie. Ajax, wat ver­lede seisoen dié titel verower het, was mooi op koers om dit suksesvol te verdedig. Hy was eerste op die punteleer danksy ’n beter doeleverskil as AZ Alkmaar, met nege rondes in dié liga oor. “As speler wil ’n mens as kampioen gekroon word,” het Ajax se uitvoerende hoof, Edwin van der Sar, gesê. “Jy wil dit op die veld gaan wys en ons was die volle seisoen heel bo. “Dit is ’n teleurstelling om nie as kam­pioen gekroon te word nie, maar dit is ’n situasie wat ons verstaan. “Daar is tans belangriker goed as sokker wat saak maak.” Al kon Ajax nou nie Nederlandse sokker se top-prys wen nie, gaan hy steeds kwalifiseer vir die play-offs van volgende seisoen se Uefa Champions League. AZ Alkmaar sal aan die tweede ronde van kwalifisering vir die Champions League deelneem. AZ se bestuur is egter nie gelukkig oor die besluit wat deur sokkerowerhede geneem is nie. Hy beoog om verdere stappe te doen. Die bestuur is veral ongelukkig oor die feit dat die span eers aan die tweede ronde van kwalifisering vir die Champions League gaan deelneem. Intussen sal geen span uit die Eredivisie gerelegeer word nie.