OM MET die Tour de France-fietstoer voort te gaan sal “malligheid” en ’n “misdaad teen die mensdom” wees. Só sê David Douillet, voormalige Franse minister van sport en tweemalige Olimpiese judo-kampioen, in ’n onderhoud op Franse TV. “Die Here weet, ek is ’n fan van die Tour en ek mis nooit enige stage van die Tour elke somer nie,” sê hy. Douillet het ASO, die organiseerders van die Tour, daarna geroskam oor hulle met die Tour wou voortgaan terwyl Covid-19 wêreldwyd verwoesting saai. “Ek besef daar is finansiële implikasies, maar die risiko is eenvoudig te groot. “Mense sterf en daar blyk geen geneesmiddel te wees nie. Daarom is ek nie bang om dit te sê nie, maar dis ’n misdaad teen die mensdom om met die Tour voort te gaan.” Douillet se siening kom te midde van gerugte dat die Tour na einde Julie verskuif kan word omdat dit nie die soort event is wat in isolasie kan plaasvind nie. Verskeie kenners het reeds gesê dit sal fataal wees om die Tour “sonder sy siel” te laat plaasvind. Hier word verwys na die miljoene fans wat elke jaar langs die strate saamdrom om die jaers in hulle 23 dae se wedywering oor 21 moordende skofte aan te moedig. Geraint Thomas, die 2018-wenner, is onder dié wat ’n Tour de France sonder toeskouers veroordeel.