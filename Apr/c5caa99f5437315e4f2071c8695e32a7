‘ONS is in gevaar en vrek bang.” Dít is hoe sommige essensiële werkers voel wat noodsaaklike dienste tydens die 21 dae lange corona-virus-lockdown verrig. Volgens Letticia Slabb (37), ’n gesondheidswerker van Elsies­rivier, is dit hul plig om te werk en na die siekes om te sien, ondanks die gevaar. In Suid-Afrika het die getal mense wat die virus opgedoen het begin styg en die verwagting is dit gaan skerper styg, juis noudat meer toetse beskikbaar is vir mense – veral in kwesbare gebiede. Die Wes-Kaap is naas Gauteng die ergste sover getref en die getalle wat binnekort na intensiewe sorg oorgeplaas gaan word, is iets om erg oor bekommerd te wees. Maar dan kry ’n mens die engele wat steeds vreesloos moet werk om die land aan die gang te hou. Dis juis met húlle wat Son op Sondag gaan gesels het. Die minister van gemeenskapsveiligheid, Albert Fritz, het ’n beroep op die inwoners van die Wes-Kaap gedoen om die werkers wat noodsaaklike dienste verrig, te respekteer en te eerbiedig omdat hulle hul eie lewe op die spel plaas om hul medemens te help. Fritz het inwoners aangemoedig om die landsvlag buite hul huis te hang tydens die lockdown as teken van waardering vir die werkers wat tydens die lockdown moet werk. Fritz sê: “Gedurende die lockdown maak ons staat op die gesondheidsdienste, wetstoepassers en ander noodsaaklike werkers om die corona-virus te help keer. “Die ander mense wat by hul huise is, moet ook hul bydrae doen en in hul huise bly. “Dit is belangrik dat hulle gesonde higiëne toepas om gesond te bly. “Dit kan die lewe van duisende ander inwoners red deur tuis te bly, veral die lewe van die weerloses met verswakte immuniteitstelsels. “Die verpleegsters en dokters werk hard in die hospitale om ons veiligheid te verseker.” Slabb sê: “Ons lewe is daagliks in gevaar. “Asof dit nie genoeg is nie, beroof gangsters ons as ons die mense se pille gaan aflewer, want hulle gebruik dit as drugs. “Ek voel onveilig in die oggende as ek werk toe gaan. “Dit is gevaarlik, oor die paaie stil en leeg is. Ons verrig ’n noodsaaklike diens, daarom moet ek werk. Koswinkel “Ek sorg dat ek altyd veilig is, deur my masker én handskoene te dra.” Nóg ’n noodsaaklike werker, Thakiena Kamaar, ’n rakpakker by ’n koswinkel in Bonteheuwel, sê: “Ek is bang, sommer vrek bang. “Ek het kinders tuis en moet werk om kos op die tafel te sit. “Ons werk elke dag met verskillende mense en hoop en bid maar dat ons nie die virus optel nie.” AO Joseph Swartbooi van die Bishop Lavis-polisie sê: “Dit is deel van my normale pligte wat ek moet uitvoer. Daar is uitdagings met die gemeenskap wat soms nie aan die reëls wil voldoen nie. “In die meeste gevalle praat ons met hulle, dan luister die mense en gaan in hul huise. “Dit is belangrik dat ek myself beskerm vir my familie, want ons weet nie wie die virus het nie.” Nigel Abrahams, ’n taxibestuurder, sê: “Die gaan baie sleg, want ons inkomste is met meer as die helfte gesny. “Ons kan net vyf mense in die taxi laai en dit dek nie eens ons petrolgeld vir die dag nie. “Ons is geworry oor die corona-virus, maar ons het ook families wat ons moet onderhou. “Ons het hand sanitisers en maskers om ons veilig te hou. “As ons nie die reëls gehoorsaam nie, kry ons groot boetes.” Intussen is die hoeveelheid passasiers rondom taxi’s verslap, maar steeds gaan dit die bedryf net ’n bietjie help. Volgens Fritz is verskeie mense reeds gearresteer wat die maatreëls vir die lockdown verontagsaam. Inwoners is aangeraai om net hul huis te verlaat as hulle kruideniersware of medisyne gaan koop, of mediese hulp benodig of hul maatskaplike toelaag gaan haal.