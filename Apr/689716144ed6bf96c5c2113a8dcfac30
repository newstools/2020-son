JUAN de Jongh sê die World Cup-oorwinning het die verlore respek vir Suid-Afrikaanse rugby herwin. Die voormalige Boksenter, wat tans vir Wasps in Engeland speel, sê voor Suid-Afrika se World Cup-sukses was daar nie baie respek vir Bokrugby nie. Die 32-jarige speel saam met All Blacks soos Lima Sopoaga en Malakai Fekitoa en ander Kiwi’s soos Brad Shields en Jimmy Gopperth. Laagtepunt Benewens die Engelse is daar onder andere Aussies wat vir die Engelse Premierligaklub uitdraf. Toe De Jongh in 2017 by Wasps aankom, was Suid-Afrikaanse rugby op ’n laagtepunt. Hy vertel: “Ons rugby was in die doldrums. Die Engelse en selfs van die Nieu-Seelanders het jokes gemaak oor hoe swak die Bokke is. “Maar omdat ons nou die World Champions is, is daar baie respek vir ons. “Ek dink jy moet krediet gee waar dit toekom. Rassie Erasmus het ’n ongelooflike verandering gemaak.” De Jongh het by die Stormers met Erasmus saamgewerk. Hy weet dus waartoe die Bok-coach in staat is. “Ek was by Paul Treu se Blitsbokke. Corné Uys het ’n besering opgedoen. “Dis toe dat ek my eerste kans in die Stormer-span gekry het. “Rassie het goed gekyk na my in terme van my mindset. Hy het my altyd positief gehou en my altyd laat glo dat ek goed genoeg is. “Al was ek net 19 jaar oud en het ek slegs 95 kg geweeg, hy het altyd gesê ek is in die mix. Hy het in my geglo.” De Jongh voeg by: “Dit is dieselfde mindset wat Rassie na die Bokke toe gebring het. Dit het ’n massiewe impak op al die spelers gehad. “Om die All Blacks in Nieu-Seeland te klop het voor die World Cup ’n groot rol gespeel in die span se selfvertroue. “Rassie het ’n plan gehad. Dit het nie altyd gewerk nie, maar 90% van die tyd het hy dit reggekry. “Die span was net op ’n heel ander vlak.”