DIS ’n absolute skande en skokkend dat ’n gebou wat ten duurste opgerig is, so verniel en afgebreek word. Dít is die mening van die gemeenskapswerker Noe­leen Moodley. Sy is diep ongelukkig oor die toestand van Finnis-straat se sportsaal. Dit het meer as R8 miljoen gekos om die pragtige gebou op te rig. Intussen is dit aan die binnekant so erg gevandaliseer dat dit iets is om oor te huil. Die saal is destyds deur toe ANC-dikding en Gautengse premier Tokyo Se­xwale geopen. Vir ’n kort rukkie is dit die trots van die Northerns genoem – voordat vandale hulle hande daarop gekry het. Vandalisme en inbrake kom daagliks voor. Dit sal derduisende rande kos om die skade te herstel. Selfs die muur om die sportveld word steen vir steen afgebreek. Dit lyk asof ’n bom dit getref het. Menige mens wat om die veld woon, sê hulle hoor bykans elke aand hoe dit op die perseel woel. Die opsigter, Joe Huhner, sê hy vrees vir sy lewe. Volgens hom is dit onveilig om in die nag uit te gaan en te gaan kyk of daar nog ’n inbraak is. Volgens ’n inwoner het hy ’n dief op heter daad betrap. Dié het ewe gesê: “Uncle, maar almal steel dan hier.” Moodley sê hulle is baie ontevrede daarmee dat die munisipaliteit dié dinge toelaat. Volgens haar is die kontrak van die sekuriteitsmaatskappy wat daar toesig gehou het, in Januarie ver­lede jaar beëindig. “Ons het gevra dat die werkloses in ons buurtwag as sekuriteit gebruik moet word. Hulle kan dan ’n toelae betaal word. Dit sal werk skep en brood op mense se tafel sit,” meen sy. Die voorsitter van die Finnis-kompleks, Gordon Norris, sê daar is nooit aandag gegee aan hul pleidooie om die sekuriteitsmaatreëls by die veld op te skerp nie. Rdl. Charmaine Williams, wat betrokke is by sport, kuns en kultuur van die Nelson Mandelabaai Metro, kon ondanks Son se herhaalde oproepe nie vir haar kommentaar bereik word nie.