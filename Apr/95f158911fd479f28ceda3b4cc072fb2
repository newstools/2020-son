’N SLAGGAT in Ou Uitenhage-weg in Bethelsdorp bied in dié dae van lockdown die ideale kans vir mense om ’n geldjie te maak. Dít ten koste van hulle gesondheid. Dis veral kinders wat nou incash deur die verkeer te direct waar motoriste sukkel om hulle weg deur die water te vind. Kinders van so jonk as vyf staan soggens vroeg tot sononder by die betrokke spot. Hulle maak dit hulle job om aan motoriste te beduie hoe om deur die groot stroom water te ry. Bekommerde inwoners en motoriste vrees dat die kinders sal siek word van so in die vuil water staan, maar die laities kap net aan. Lekkasies in waterpype dra grootliks by tot die talle slaggate in Ou Uiten­hage-weg van die Missionvale township tot in Khayamnandi in Despatch. ’n Werklose ouer, Henry Booysen, kla: “Vir so lank as wat daai slaggate oop is, het ek geen beheer oor my kinders nie. “Drie van my kinders speel in daai vuil water. “Ek leer hulle maniere, maar wanneer hulle by my jaart uitgaan en met ander kinders meng, het hulle ander maniere.” Booysen sê die geldelike aansporing wat daar vir die kinders is, maak dit moeilik om hulle uit die water te hou. Hy voeg by: “Hulle kom soms met tusen R50 en R100 huis toe. “Hulle voel dalk hulle maak nou lekker geld, maar daai water kan hulle diep siek maak.” ’n Motoris, Relton Daniels, sê hy maak elke dag van die pad gebruik. Daniels meen deur vir die kinders ’n odd te gee, moedig motoriste hulle aan om die volgende dag terug te kom. Daniels sê; “Die kinders doen dié dinge al sedert laas jaar, van vroeg soggens tot saans laat. “En noudat die skole boonop gesluit is, doen hulle dit meer.” Die plaaslike wyksraadslid, Georgina Faldtman, sê sy het wel ’n begroting om die betrokke slaggat te herstel. Faldtman sê: “My grootste kopseer is egter die getal waterlekkasies in my wyk. “Ek het al verskeie kere die direkteure van infrastruktuur, ingenieurswese en energie gevra om die lekkasies te herstel sodat die pothole-probleem opgelos kan word.” ’n Munisipale woordvoerder, Mthubanzi Mniki, het nie op Son se navrae gereageer nie.