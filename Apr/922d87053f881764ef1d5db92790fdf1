VIR die meeste mense kan die einde van die lockdown nie gou genoeg kom nie. Maar die laaste paar dae van die lockdown is vrek belangrik, want volgens die slimkoppe is daar fases nodig om die lockdown uit te faseer en om veiligheid eerste te stel vir die land se mense. Die afgelope vier weke tot eers­komende Donderdag is die land op vlak 5 van die lockdown – elkeen verstaan wat dit beteken. Totaal toegekap. Tog moet ’n mens bysê dat die Wêreldgesondheidsorganisasie Suid-Afrika gekomplimenteer het oor die pro-aktiewe manier waarop dit hanteer word. Dis nou wat in werking gaan tree op 1 Mei. Dit behels essensiële dienste met ’n bietjie verligting – veral vir rokers, wat van 1 Mei af weer sigarette sal kan koop. Die aflewering van pos sal weer begin. E-transport soos Uber en taxi’s sal alle tye kan ry, maar die ver­minderde getal passasiers is steeds van krag. Die nywerhede wat sal kan werk, is die landbou, oopgroefmyne en finansiële dienste. Jy mag weer takeaways, drank (op sekere tye) en klere koop. Sekere binnelandse lugdienste sal vlugte hervat, maar daar gaan ’n beperking op die hoeveelheid vlugte per dag wees. Jy sal ook toestemming benodig as jy iewers heen wil vlieg. Aanlyn besighede kan weer handel dryf en goed laat aflewer. Hardewarewinkels is weer oop. Skryfbehoeftes, selfone, boeke en rekenaars kan gekoop word. Voertuigvervaardigers, fabrieke wat chemikalieë maak en Transnet begin weer werk. Jy kan weer vrylik vliegkaartjies koop, maar slegs binnelands en nie oorsee nie. Huiswerkers kan weer begin werk. Werkers in retail, vervaardiging, konstruksie en instandhouding gaan weer aan diens. Net sekere inperkings op inter­nasionale reise bly van krag.