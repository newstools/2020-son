SEWE beamptes van die Suid-Afrikaanse Polisiediens het Vrydagoggend in die Bellville-landdroshof verskyn. Sers. Lubabalo Qete, Siyabonga Kasana, Kwanele Nqwenani, Siyambonga Khabiqheya Zukisa Rwayi asook twee admin-personeellede, Pheliswa Myeki en Nonqaba Mdange, is elk op borgtog van R2 500 vrygelaat. Hulle is aangekla van bedrog, korrupsie en vervalsing. Die beamptes van tussen die ouderdomme van 30 en 40 is Donderdagoggend deur hul eie kollegas van die Bellville-voertuig-ondersoekspan gearresteer vir voertuigregistrasie-bedrog. Die admin-personeel is van die Langa en Paarl-kantore. Drie ander verdagtes is reeds in 2019 gearresteer en het reeds in die hof verskyn. Meer arrestasies kan verwag word, het brig. Novela Potelwa, ’n polisiewoordvoerder, in ’n persverklaring gesê. “Die beamptes het vermoedelik clearance vir gesteelde of gekaapte voertuie, wat onwettig die land ingevoer is, uitgereik,” het Potelwa gesê. Die Wes-Kaapse polisiekommissaris, lt. genl. Yolisa Matakata het die arrestasies verwelkom en gesê daar is nie plek vir korrupsie in die polisie nie. “Ek hoop die arrestasies stuur ’n sterk boodskap uit dat sulke gedrag uitgeroei sal word.” Eric Ntabazalila, woordvoerder van die nasionale vervolgingsgesag, sê die beamptes se borgtogvoorwaardes sluit in dat hulle van Maandag tot Saterdag tussen 07:00 en 19:0 by hul naaste polisiestasie moet aanmeld. “Hulle mag ook nie die provinsie verlaat sonder die toestemming van die ondersoekbeampte nie. Verder mag hulle ook nie enige staatsgetuies intimideer of met hulle kontak maak nie.” Die saak is uitgestel tot 26 Junie vir verdere ondersoek.