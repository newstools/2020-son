DIE voormalige Bloemfontein Celtic- en Santos-speler Brandon Prins, wat Fairview Rovers tans afrig, sê hy kan nie wag om weer op die veld te kom nie. Intussen het hy met Son gesels oor van sy beste spelers wat al onder sy fluitjie deurgeloop het. “Donovan Reid is ’n baie nederige speler, maar hy kon die spel goed lees en was in die 1980’s een van die beste tegniese spelers in die Northerns. Dit het altyd gelyk asof hy meer tyd op die bal het as ander spelers,” onthou Prins. Prins is nou al sedert 2002 afrigter by Rovers, toe hy met die jeug daar begin het. Die Kaizer Chiefs-ster Reeve Frosler kom ook deur sy hande. “Aslam Sydow is een van ons beste doelskieters. Hy is bekend dat hy die sokkerbal baie hard kan skop. “Hy het goed gespeel van die bal en baie gereeld groot doele vir die span aangeteken. “Frosler het ek al van nege­jarige ouderdom sien speel. Hy was altyd die beste speler in sy groep. So, dis geen wonder dat hy nou een van die land se bestes is nie. Hy kan die spel lees, is tegnies een van die bestes én is baie passievol. “Dayalan Meyer was een van Rovers se vinnigstes gewees met die bal en het top skills gehad wat die teenstanders kwaadgemaak en die doele laat inrol het. “Sharief Mamoojee was ’n doelskieter en een van Nafa se mees talentvolle spelers. “Sy natuurlike balvaardighede en goeie leierseienskappe het hom ’n staatmaker gemaak – vir ál die spanne vir wie hy gespeel het.”