“IN ’N tyd waarin water van uiterste belang in die stryd teen die Covid-19-pandemie is, is Nelson Mandelabaai (NMB) en Kouga se munisipaliteite op die randjie van Dag Zero.” Nqaba Bhanga, DA-leier in die Oos-Kaap, het gister gesê die DA in die Oos-Kaap het om dié rede vorendag gekom met ’n plan wat die regering met onmiddellike effek kan implementeer om te verhinder dat die Metro droogloop. Die vlak van die stad se voorsieningsdamme is tans 22,16%. Die Kouga-dam staan tans op 12,29%, die Impofu-dam op (16,45%), die Loeriedam op (29,44%) en die Groendaldam op (37,20%), terwyl die Churchilldam op 68,93% lê. Geen noemenswaardige reën word vir die volgende ses maande voorspel nie. Die laaste 10% van die water in die dam is onbruikbaar. Dit beteken damvlakke staan tegnies op 12,16%. Bhanga sê die Metro gebruik elke dag 300 megaliter water, terwyl die daaglikse verbruik 250 megaliter moet wees. Die Coegakop-Wellfield-projek staan tans stil. Die Metro het nog nie ’n sent van sy begroting van R200 miljoen vir droogte­verligting vir die projek gebruik nie. Wat die Nelson Mandelabaai-aksieplan betref – die DA het ’n brief aan die speaker gerig om ’n dringende raadsvergadering via ’n digitale platform aan te vra. Die party het voorts ’n skrywe gerig aan die departement van waterwese om ’n water-infrastruktuur-ingenieur na die NMB te sekondeer. Daar is ook ’n skrywe gerig aan die LUR van samewerkende regering en tradisionele sake, Xolile Nqatha, met ’n versoek dat die Oos-Kaapse portefeuljekomitee dringend bymekaarkom om maatreëls te bespreek wat die NMB- en Kouga-munisipaliteit kan help. Die DA vra ook dat die raad dringend advies van die nasionale tesourie moet kry oor maniere hoe die R200 miljoen vir droogteverligting nie verbeur kan word nie. Die raad moet ook onmiddellik geld beskikbaar stel om die drywende barg van die Impofudam binne vyf weke funksioneel te kry. Die Kouga-aksieplan is om dringend te bevestig dat die droogteprojekte kerndienste is sodat die munisipaliteit die werk in lyn met huidige wetgewing kan voltooi. Oorsig Die munisipaliteit gaan ’n skrywe rig aan die departement van water en sanitasie om in dié verband leiding te kry. Voorts moet kontrakteurs en konsultante voorbereidings tref sodat die konstruksiewerk weer kan begin. Konsultante moet die munisipaliteit voorsien van ’n bygewerkte oorsig van die projekkoste, in ag genome die verwagte impak van eise en moontlike verligtingsmaatreëls.