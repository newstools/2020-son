DIE Concerned Citizens van PE Metro (CCPM) het sedert die begin van die nasionale lockdown op 27 Maart reeds aan sowat 20 000 huishoudings in die Baaise North­erns kos voorsien. Dié liefdadigheids­organisasie het in 2017 met sy werksaam­hede begin. CCPM se doel is om die nood te verlig van mense in moeilike omstandighede. Farouk Jeptha, voorsitter van CCPM, sê die eerste twee weke van die lockdown het die lede kos en ander noodvoorraad voorsien aan haweloses wat in die Jarman Hall in Schauderville gehuisves word. Hy sê kort hierna, toe sit die span barmhartige Samaritane af na die bendegeteisterde Helenvale en Barcelona om ook daar bakkies kos en brood uit te deel. Volgens Jeptha het hulle tot nou kos uitgedeel aan huishoudings in onder meer Windvogel, Cyril Rama­phosa Village, Salt Lake, Arcadia, Tembisa (wat agter Arcadia geleë is), Algoa Park en Missionvale. Hy sê dit het hulle sowat drie dae geneem om die hele Missionvale te voer. Omdat die nood in die Noordelike Areas so hoog is, het die CCPM ’n vennootskap gevorm met Jadeeds Bakery in West End en die Al Fidaa Foundation. Jeptha sê die sponsors vir die kos kom veral uit die gemeenskap. Die potte begin 11:00 prut en elke dag word 5 000 bakke kos berei. Hy sê omstreeks halftwee elke dag – Maandag tot Sondag – dan vat hy en sy lede 1 000 bakke kos en brood en gaan deel dit van deur tot deur aan mense uit. Volgens hom deel hulle soms tot 1 500 bakke kos per dag aan huishoudings uit. Jeptha sê soos hulle in die strate afry op pad na huise waar die kos afgegee gaan word, dan waarsku hulle mense wat op en af loop dat hulle nie bedien gaan word as hulle nie in hul jaart is nie. Volgens Jeptha eerbiedig inwoners dié versoek. “Ons werk binne die lockdown-regulasies van die rampbestuurswet. Ons eerbiedig daardie regulasies.” Hy sê die lede sal lank ná die lockdown voortgaan om kos aan behoeftiges uit te deel. Die CCPM se gewildheid het oor die jare heen so toegeneem dat dit tans spog met 600 lede op hul WhatsApp-groep. Die organisasie het 1 600 followers op Facebook. Volgens Jeptha het hulle 40 tot 50 aktiewe lede wat tydens die nasionale lockdown werk. Hy sê jeugdiges van onder meer Missionvale en Algoa Park is ook by die projek betrokke.