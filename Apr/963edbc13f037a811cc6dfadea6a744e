CERES Fruit Growers se pakstore het uiteindelik ’n ontsmetting ondergaan. "Dis ook net oor 'n wit werker van die fabriek ook positief vir die corona-virus getoets het." Só beweer van die werkers van die appel en peer verpakking- en sap-maatskappy. Die ontsmetting is vroeg Vrydagoggend gedoen. Son verneem dat net die gedeeltes waar mense positief getoets is toe is. 'n Ander werker beweer dat die bestuurders van die huis af werk. "Ons kan nie anders nie, ons moet inkom en kom werk. Ons is klaar gewaarsku dat ons permanent moet wegbly as ons in die tyd nie inkom werk toe nie. En elke dag is daar nog mense wat positief toets," sê 'n werker van die groep. CFG het teen druktyd nie op Son se navrae reageer nie. Intussen het Netcare Ceres-hospitaal Vrydag amptelik weer hul deure oopgemaak. Die hospitaal het op 17 April hul deure gesluit toe twee personeellede positief vir Covid-19 getoets het. Die noodgevalle-eenheid maak Saterdag hul deure oop. Craig Murphy, ‘n streeksdirekteur vir Netcare, sê: "Die bestuur van die hospitaal het gou gespeel om die verspreiding van die virus tot twee te beperk. "Die hele hospitaal het ‘n intense skoonmaak, fogging en ontsmetting ondergaan. Ons het ook van ‘n ultra violet robot gebruik gemaak om die hospitaal te reinig. Daar is bewyse dat die robotte baie effektief is in die reiniging van fungal spores, bakterieë en virusse.” Die departement van arbeid in die Wes-Kaap het die hospitaal toe dit toemaak besoek en nou weer toestemming gegee om hul deure oop te maak. Die heropening van die hospitaal kom as ‘n verligting vir baie inwoners van die Witzenberg-streek, wat teen Vrydagoggend 43 bevestigde gevalle gehad het. Clicks in Ceres het gister ook hul deure tydelik toegemaak na een van hul lede positief getoets het. Nie net is daar mense by Ceres Food Growers wie positief getoets het nie maar ook vier bewaarders by die Warm Bokkeveld-gevangenis in Ceres. Son verneem dat van Tulbagh se inwoners ook nou positief getoets het vir die virus. Vier werkers van die Rhodes Food Group maak deel uit van die getalle. Dr. Ivan Meyer, Wes-Kaapse minister van landbou, het sy kommer uitgespreek oor die toename in Covid-19 gevalle in die Witzenberg-streek. Tydens 'n ad hoc-komitee vergadering van die provinsiale parlement het hy genoem die streek maak deel uit van die Kaapse Wynland-distrik, wat 'n groot bydra tot uitvoer van produkte uit die streek lewer. "My eerste bekommernis is egter die gesondheid en welstand van die werkers." Intussen doen Wendy Philander, voorsitter van die gesondheidskomitee van die provinsiale parlement, 'n beroep op maatskappye waar bevestigde gevalle aangemeld is om die riglyne van die departement van gesondheid en nasionale instituut vir oordraagbare siektes te gehoorsaam. "Dit is belangrik vir die veiligheid van ons almal! "Een sterfte is een te veel en die Wes-Kap het tans reeds die meeste in die land." Sy veroordeel ook ten sterkste enige oortreding van die lockdown-regulasies. "As elke individu, en dit sluit besighede in, een van die reëls oortree, sal dit 'n vrugtelose poging tot gevolg hê. "Oortredings hou 'n gevaar vir almal se gesondheid in."