DIE cop shop in Bellville-Suid is laas week gesluit toe een van die lede positief getoets is vir Covid-19. Dit is Donderdag onder die aandag van Bellville-Suid se bestuur gebring. Die bestuur het dadelik die gemeenskapsdienssentrum gesluit vir ontsmetting ingevolge die regulasies. Lt.kol. Dirk Rademan, die stasiebevelvoerder, het op die Bellville-Suid-gemeenskapspolisieforum se Facebook-blad geskryf: “As ’n werknemer positief getoets is vir Covid-19, moet die kommandant 14 kalenderdae spesiale verlof magtig vir die doel van selfkwarantyn/isolasie. “Alle werknemers wat nou saamgewerk of kontak met die lid gehad het, moet dadelik toetsing ondergaan en in selfkwarantyn geplaas word. “Voorts moet die geboue ontsmet word.” Volgens Rademan is alle bogenoemde maatreëls getref. By Son se aankoms by die Bellville-Suid-polisiestasie Vrydag was die gemeenskapdienssentrum gesluit en daar was ’n geel polisielint voor die ingang. Essensiële werkers in maskers, handskoene en hazmat-pakke was buite en binne die gebou besig met ontsmetting. Gevaar Volgens die stasiebevelvoerder was alle geïdentifiseerde lede besig met toetsing en selfkwarantyn het onmiddellik begin. Werknemers wat in direkte kontak met die publiek of met besmette materiaal kom terwyl hulle hul verantwoordelikhede uitvoer, loop die grootste gevaar om Covid-19 te kry. Volgens die bevelvoerder se boodskap sal dit egter nie die dienslewering in die Bellville-Suid-omgewing negatief beïnvloed nie. Die gemeenskapsdienssentrum is tans by die ingang van die provinsiale Flash-kantoor en normale diens sal voortgaan by die tydelike gemeenskapsdienssentrum. Hierdie kantoor is in dieselfde tuin as die polisiestasie. Die provinsiale polisiekantoor het teen druktyd nog nie op Son se navraag gereageer oor al die polisiestasies wat tydelik gesluit moes word as gevolg van lede wat positief getoets is vir die virus nie.