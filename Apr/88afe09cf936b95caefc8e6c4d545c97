VANAAND kan ons weer pens en pootjies op die bank sit en ons inleef in Op Seer se Spoor. Reeks 2 van dié misdaadprogram begin 20:30 op kykNET en kie (DStv-kanaal 145). Die program is vanjaar vir ’n Suid-Afrikaanse Film-en-Tele­visie-toekenning benoem in die kategorie beste feitelike en opvoedkundige program. In hierdie tweede reeks word die net wyer gespan. Ernusta Maralack, aanbieder en artikelredakteur van Kuier, reis die land plat om stories te vertel van dié wat daardeur geraak is én wat kykers waarskynlik sal bybly. In hierdie reeks gaan Ernusta ook dieper kyk na temas soos moord-selfmoord, moord-selfmoord deur polisielede, huishoudelike geweld, “geleentheidsmisdade”, geslagsgeweld, femicide, pedofilie, ontvoering, die rol wat geestesiektes in misdade kan speel en reeksmoordenaars. In dié reeks besoek Ernusta Gauteng, die Oos-, Noord- en Wes-Kaap. Hoewel Op Seer se Spoor gekenmerk word deur stories van seer, is die fokus nou ook op stories van hoop. Van die stories wat gedek word, sluit in dié van die Arrison-tweeling van Kraaifontein (hul ma het hulle in ’n moord-selfmoordpoging geskiet) en die Hannah Cornelius-saak. Ander sake sluit in die Bainskloof-dubbelmoord, toe vyf mans in 1997 die paartjie Shawn Lategan en Maritza van der Merwe gekaap, ontvoer en vermoor, en hulle in hul motor by die Bainskloofpas afgestoot het. Ook word die storie vertel van die Gautengse ma wie se een tweelingdogter 30 jaar gelede gesteel en wat nog soek is. Ontketen Dan is daar die storie van ’n pediatriese verpleegster wat deur ’n man met psigiatriese probleme vermoor is. Die storie van die Oos-Kaapse karate- en bokskampioen Leighandré Jegels, wat verlede jaar deur haar eks, ’n polisieman, geskiet is, gaan ook rou emosies ontketen. Daar is nog stories wat kykers nie gaan wil misloop nie. Ernusta gaan byvoorbeeld weer kyk na ’n reeksmoordenaar-storie wat nou nog die hare op jou lyf sal laat regop staan. Maak dus seker jy skakel in!