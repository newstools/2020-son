CHESLYN Jampies kan straks terugkeer na die Premier­liga (PSL). Die voormalige Santos-verdediger se kontrak met die Eerste Liga-span Utho­ngathi verstryk einde Junie. Dít maak van Jampies ’n vry agent. Natuurlik het die corona-virus-krisis sake in die sportwêreld erg ontwrig en alles staan stil. Volgens Jampies, wat terug in sy ma se huis in Bishop Lavis in die Kaap is, is die bal reeds aan die rol om hom ’n nuwe span te kry. “Ek glo dinge sal gebeur wanneer dit moet,” het die voormalige Bloemfontein Celtic- en Jomo Cosmos-speler eksklusief aan Son gesê. “Wellington Machaba is besig om my te help met onderhandelings met ’n paar klubs in die PSL. Ek verstaan daar is ook heelwat belangstelling in my dienste. “So, ons sal maar sien hoe dinge uitspeel,” het ’n heel optimistiese Jampies vertel. Vir eers probeer die 30-jarige Jampies in goeie shape bly met sy eie training-metodes. “Dis nodig, want my ma, Charmaine, se kosse is só lekker, veral haar roti’s en kerrie,” vertel hy glimlaggend. “Ek doen maar wat ek kan onder die omstandighede. Ons moet stock vat van wat rondom ons gebeur. “Dié ding moet ’n eye-opener wees vir ons om niks meer for granted te vat nie,” sê Jampies.