DIE Southern Kings, Oostelike Provinsie Rugbyunie en die Nelson Mandelabaai Munisipaliteit het gister ’n vergadering agter geslote deure by die St. George’s Park-stadion gehou om geldsake te bespreek. Die Kings is na bewering op soek na sowat R9 miljoen. Dit is nie duidelik presies waarvoor die geld benodig word nie, maar daar is reeds vroeër in die week berig dat die franchise nie spelers se salarisse betyds kon betaal nie. Son is ook in besit van ’n brief waarin daar aan spelers verduidelik word dat salarisse vandag betaal sal word. Dit moes luidens die brief al op die 25ste betaal gewees het, maar ’n “onvoorsiene vertraging” en die lockdown weens die corona-virus-pandemie is as redes verskaf. Daar word verneem dat die Kings wel R6 miljoen van die stadsraad gaan kry. Vasgehaak OP Rugby gaan ook ’n bedrag van R580 000 ontvang. Die vergadering was om te help met die betaal van die spelers se salarisse. Gedurende die vergadering het rolspelers glo vasgehaak oor presies hoekom die Kings R3 miljoen méér van die munisipaliteit wou hê. Dit nadat daar reeds vroeër ooreengekom is op ’n bedrag van R6 miljoen. Dié R6 miljoen is natuurlik nie net vir salarisse nie, dis ook vir operasionale en ander kostes. Die Kings se eienaars wou nie kommentaar lewer oor die vergadering nie.