DAAR is nog geen 'light' vir rokers nie. Sigarette gaan nie van Vrydag 1 Mei verkoop word nie. Nkosazana Dlamini-Zuma, minister van samewerkende regering en tradisionele sake, sê die ommeswaai is vir gesondheidsredes. Pres. Cyril Ramaphosa het verlede week aangekondig dat die verkope van sigarette toegelaat sal word wanneer die land vanaf vlak-5 na vlak-4 skuif. Dlamini-Zuma sê: "Behalwe die effek van tabak op die longe en die manier hoe dit gedeel word, laat dit nie toe vir social distancing nie en moedig die verspreiding van die virus aan." Die minister noem dat die gewildste voorlegging deur die publiek was oor oefeninge met meer as 22,000 insette. Dlamini-Zuma sê mense kan weer buite oefen, onder streng voorwaardes. "Jy mag fietsry, hardloop en loop, maar slegs in jou buurt en binne 'n radius van 5 km en ook net tussen 06:00 en 09:00 in die oggend." Sy voeg ook by dat alhoewel meer mense nou terugkeer werk toe onder vlak-4, moet hulle na werk reguit huistoe en nie kuier nie. Dlamini-Zuma sê om tussen provinsies te beweeg word steeds nie toegelaat nie. Slegs onder streng voorwaardes, soos om 'n begrafnis met 'n permit by te woon. Die regering gaan wel grasie gee aan die wie tans nie by hulle huise is nie en van die een provinsie na die ander moet gaan, om weer by die werk te wees. "Dit sal 'n eenmalige ding wees. Wanneer jy van die een provinsie na die ander beweeg het sal jy nie oor die naweek of wanneer ookal weer kan terug gaan nie. "Geen uitsettings mag ook in hierdie tyd gedoen word nie. Dit gee mense egter nie die reg om nou voordeel te trek deur 'n onwettige struktuur op te rig nie." Openbare vervoer en e-hailingdienste sal ook beskikbaar wees en omdat meer mense werk toe gaan ook busse. Openbare plekke van byeenkomste soos parke, sportgronde, strande en klubs bly steeds gesluit. Restaurante sal kan oopmaak maar nie vir sit en eet nie, slegs vir die maak van kos wat by die huise afgelewer kan word. Alkohol word steeds nie toegelaat nie.