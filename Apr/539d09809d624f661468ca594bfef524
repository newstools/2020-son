DIE veteraan-bouler Basheer Walters sê hy kan nie wag om aan die gang te kom noudat hy terug is in die Warriors-groep nie. Walters het met Son op Sondag gesels noudat hy hom by die War­riors vir die komende seisoen weer in die professionele setup bevind. Hy het die afgelope seisoen vir die OP amateurkrieket gespeel. Walters sê dit was ’n verrassing toe hy weer ’n kontrak losslaan, maar ook nie heeltemal nie. “Ek is lief vir krieket. Dit maak nie saak waar ek krieket speel nie. As ek nie vir die War­riors gespeel het nie, het ek vir OP gespeel. My filosofie van harde werk word toegepas, maak nie saak waar ek myself bevind nie. “Dinge het goed verloop by OP; daarom was ek nie so verbaas om by die Warriors plek te kry nie.” Volgens Walters is dit soos Gary Player gesê het: “The harder you practice, the luckier you get.” “As ’n mens nou my ouderdom in ag neem, moet ek sê dat ek geëerd is om weer ’n kans te kry. “Nie dat ek oud is nie, maar hoe ouer ’n mens word , hoe harder moet jy werk. So, daarom volg ek maar Gary Player se raad,” vertel hy laggend. Die 33-jarige snelbouler sê hy voel nog goed en dink hy bereik nou eers sy beste peil. “Dit gebeur min dat ’n groot snelbouler in die oggende sonder enige kwale opstaan. “Ek voel goed, en ek dink dit het eintlik gehelp dat ek nie verlede seisoen deel was van die professionele setup nie.” Walters glo ook sy ouderdom is nie ’n nadeel nie; hy beskou dit eerder as ’n voordeel. “Hoe ouer jy word, hoe beter ken jy eie game. Jy weet waaraan jy moet aandag gee en hoe hard jy moet werk. “Dit help nie ’n mens kyk in dié sta­dium na ‘what if’ nie; jy moet alles gee wat jy kan.” Danksy die ekstra jare agter die rug dink hy ook hy’s in ’n unieke posisie in sy loopbaan om ander te help en te inspireer. “Die groot ding is ook om in dié stadium terug te gee. “Toe ek ’n jong speler was, het ek nie enige senior spelers gehad na wie ek vir raad, ensovoorts, kon kyk nie. Daarom voel ek dis my kans dié om my ervaring te deel.” Walters sê dit gaan nie net daaroor om in die professionele setup ondervinding met die jonger spelers te deel nie; daar is ook die gemeenskap. “Ek voel ons professionele spelers moet aanhou, selfs al speel ons by ons klub. As ek beskikbaar is, sal ek altyd klubkrieket speel. “Dit beteken so baie vir die jong laities van die Northerns Areas as hulle professionele spelers in die kleedkamers sien en veral as jy saam met hulle speel. “Ek het selfs die afgelope seisoen in ’n Tweede Liga-klubwedstryd gespeel. Ek het dit geniet en kan sien dat dit vir die jong laities baie beteken het. Ek voel ons moet dit baie meer doen.” Walters gaan nog so lank speel as wat hy kan. “Boulers speel nie so lank soos kolwers nie, maar solank ek nog geniet wat ek doen, sal ek die game speel. Daarna sal ek dalk ernstig begin afrig, maar dis nog ver,” lag hy.