SHU-AIB Walters, uitgetrede goalie van Cape­ Town City, erken hy is bekommerd oor die toekoms van Suid-Afrikaanse goalies in die Premierliga (PSL) – wat deur foreign connections oorskadu word. Die legendariese speler van Maritzburg United, wat ’n diploma in sportbestuur het, wil volgende jaar sy Uefa B-goalie-lisensie in Skotland bekom. Dis omdat die 38-jarige Kapenaar ’n brandende begeerte het om te help met die ontwikkeling van jong Suid-Afrikaanse en veral Kaapse goalies. Walters is bekommerd dat jong goalies in die land nie ’n fair kans gegee word om te ontwikkel en hul volle potensiaal te bereik nie. Hy meen veterane soos Itumeleng Khune (32) en Darren Keet (30) se dae is getel, en niemand steek juis hand op nie – met verwysing na ander soos Brilliant Khuzwayo en Jackson Mabokgwane wat maar warm en koud geblaas het. Skuld Volgens Walters is SuperSport United se Ronwen Williams (28) die laaste gedugte shot stopper. “Maar dis byna 10 jaar gelede,” het Walters uitgewys. “Dis ook waarom ons só baie foreign keepers in die PSL sien. Maar wie se skuld is dit? “Kyk maar net na (Mamelodi) Sundowns wat Denis Onyango (Uganda) en Kennedy Mweene (Zambië) het, (Kaizer) Chiefs het Patrick Tignyemb (Kameroen) en Cape Town City het Peter Leeuwenburgh van Nederland. “Selfs die nuweling Stellenbosch het ook ’n buitelander in Boy de Jong van Nederland wat bo Lee Langeveldt gekies word. “Die situasie is dieselfde in die Eerste Liga. Darren Johnson is tans die beste o. 23-goalie in die land, maar hy speel tweede viool vir nóg ’n foreigner in die Nederlander Nick Hengelman vir sy Ajax CT-klub. “Watse boodskap stuur ons uit vir die res van ons jong goalies en talent in die land? “Kyk, ek weet top-klubs het geld om die beste goalies op die kontinent te koop. Maar hoe help dit ons nasionale span in die toekoms?” wou Walters weet. Hy reken sokker moet ’n soortgelyke konsep soos krieket gebruik waar jong talent in die plaas­like kitsreekse blootgestel word. “Kyk, nie almal van hulle sal dit natuurlik maak nie, maar hulle word die platform gegee om hul abilities na die next level te vat. Soms sal dit werk en ander kere nie. Maar dis belangrik vir hulle om net ’n fair kans te kry. “Dit maak die pool van talent groter vir die nasionale keurders,” voeg hy by. Volgens Walters, wat ook sy eie akademie het, het hy ’n brandende begeerte om te help met die ontwikkeling van rou talent op nasionale vlak. Tegnieke “Dis omdat ek nie die geleentheid gekry het vir die regte training as youngster nie,” wys Walters uit. “Dis belangrik dat spelers van ’n vroeë ouderdom die korrekte tegnieke en metodes aangeleer word. Maar eers moet ons die politiek los en ons administratiewe pligte agtermekaar kry.”