HONDERDE inwoners van Uitenhage het gister opgeruk na hul plaaslike Sassa-kantore op soek na kospakkies. Inwoners van die woonbuurte KwaNobuhle en KwaLanga het die nasionale lockdown-regulasies verontagsaam in hul soeke na kos. Slegs ’n paar van hulle het maskers en handskoene gedra. Van social distancing tussen hulle was daar ook g’n sprake nie. Die honger inwoners het geskreeu dat hulle die kos wil hê wat pres. Ramaphosa hulle op TV belowe het. Sommige was al so vroeg as vieruur by die Sassa-kantore op soek na kospakkies. Etienne Malgas (50) van die Hugh-Reece-plakkerskamp het buite die Sassa-kantoor met ’n plakkaat gestaan. Hy sê hy het die oggend sy laaste mieliepap opgeëet. “Ek weet nie waar ons volgende maaltyd vandaan gaan kom nie. “Ons survive op die kindertoelae van ons twee kinders en die tuin-joppies wat ek soms doen, maar sedert die lockdown het ek nie meer ’n inkomste nie,” sê hy moedeloos. Bulelani Gates (42) het die cops gekonfronteer toe hulle aangesê is om te skoert. “Maandag is mense kos hier by die Sassa-kantore gegee en die res van ons is aangesê om vandag terug te kom, maar hier is dan nou nie meer kos nie. “Ons het nie hierheen gekom om deur cops gekonfronteer te word nie. Ons het hierheen gekom omdat ons honger is.” Miriam Jafta (50) van Phola Park sê sy is ’n enkelouer in ’n familie van agt. “Iemand het my die vorige aand ’n R50 gegee sodat ek net vir my familie iets kon koop om te eet. Ons wyksraadslid het die kospakkies wat vir ons bedoel was, aan sy familie en vriende uitgedeel. Probleem “Ons moet oorleef van die maandelikse R400-kindertoelae wat ek vir my kind kry,” kla sy. ’n Oos-Kaapse Sassa-woordvoerder, Luzuko Qina, sê: “Die probleem is egter dat daar mense is wat nie hul wyksraadslede vertrou nie. Dis ’n aaneenlopende program en nog kospakkies sal beskikbaar gemaak word.” Hy sê Sassa het tradisionele leiers, wyksraadslede, wykskomitees en maatskaplike werkers gevra om hulle te help om behoeftiges te identifiseer vir die toekenning van die kospakkies.