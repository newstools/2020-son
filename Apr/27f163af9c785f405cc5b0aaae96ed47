DEONTAY Wilder stel nie belang daarin om sy derde titelgeveg teen Tyson Fury prys te gee sodat Anthony Joshua vanjaar nog teen Fury kan boks nie. Só berig die MailOnline nadat die promotor Eddie Hearn fans baie hoop gegee het dat dié twee Britte in November of Desember vir een van die grootste gevegte in die geskiedenis van die swaargewigafdeling kan sorg. Top Rank-promosies se president, Todd DuBoef, wat namens Fury optree, het aan Sky Sports gesê hy het geen versoek gekry vir Wilder om eenkant toe te staan nie. “Só ’n versoek is ook nie op my radar nie. “Ek bly in kontak met Wilder se verteenwoordigers oor ’n potensiële datum en venue vir ’n geveg in die laatsomer. “Ek is geensins betrokke by gesprekke om Wilder te oorreed om terug te staan nie.” DuBoef se stelling is ’n terugslag vir Joshua omdat hy duim vasgehou het dat Wilder tot só ’n besluit sou instem. Fury het Wilder in hulle rematch in Februarie uitmekaar geslaan nadat hulle eerste geveg in 2018 op omstrede wyse gelykop geëindig het. Joshua sal nou moet aanvaar dat die Bulgaar Kubrat Pulev sy volgende teenstander gaan wees.