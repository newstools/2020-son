DIE kaptein van Suid-Afrika se vrouekrieketspan meen die vrouespel kan net so populêr soos die manlike weergawe word. Dané van Niekerk sê: “Absoluut. Daar was 86 000 mense by die T20-Wêreldbekereindstryd. “Ek dink nie baie manswedstryde word só goed ondersteun nie. Ek dink mettertyd sal dit gebeur namate mense lief word vir die vrouespel en verlief raak op die sport. “Ons era (huidige Protea-vroue) probeer dit in die regte rigting stoot. Dié wat ná ons kom, sal nie sukkel om mense dol te maak op die spel nie. Die grondslag is vir hulle gelê.” Van Niekerk het haar span na die halfeindstryd van die WB gelei en kon met ’n bietjie meer geluk tot in die eindstryd gevorder het. Al is daar vir vroue geen noemenswaardige liga op nasionale vlak nie, het Krieket Suid-Afrika (KSA) wel getoon hy’s nou ernstiger oor die vrouespel. Die SA 0. 19-span het vir die eerste keer ’n voltydse afrigter in Dinesha Devnarain, voormalige Protea-speler. Sy sal ook aan die stuur wees van die nasionale vroue-akademie. Dis egter in dié stadium onseker of coach Hilton Moreeng en Salieg Nackerdien (hulpafrigter) gaan aansoek doen vir hul ou poste, wat volgens alle aanduidings eersdaags geadverteer gaan word.