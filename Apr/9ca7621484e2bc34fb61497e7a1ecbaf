GRABOUW. – “Enige iets kleins om die gemeenskap te help, is vir ons ’n groot blessing. Veral vir dié wat dit regtig nodig het.” Dis die woorde van rdl. Nico Pieterse, wat ook besef hierdie gemeenskap is besig om sleg swaar te trek onder die lockdown. Hy het van deur tot deur gestap om seker te maak dat sy gemeenskap ook na gekyk word. “Ja dit reën, maar ons mense kry swaar en makeer hulp.” Pieterse sê kospakkies is tans vir die mense hier ’n broodnodige blessing. “Hier is mense wat nie meer kan werk nie. Van daai mense was afhanklik van hulle odd jobs se geld. “So, hier is mense wat niks het nie.” Die inisiatief vir kospakkies is volgens Pieterse iets wat al ’n geruime tyd op die agenda is. Maar omdat die regte prosedure gevolg moes word, het dit tyd gevat om dit in werking te stel. “Die pakkies is afkomstig in kombinasie van die staat en verskillende organisasies. Kandidaat “Ons job as raadslede is om in ons wyke te gaan kyk waar die behoefte erg druk. Om ’n moontlike kandidaat te wees, moet jy niks inkomste kry nie. Nie eens ’n grant nie.” Pieterse voeg by dat hý nie die mense kies wat die kospakkies kry nie. “Ons is wel bewus dat omtrent 75% van Grabouw se mense tans dringend hulp benodig.” Tog is die besluit nie in sy hande nie. “Nadat ons die name van die mense het, stuur ons dit na die raadslid komitee. “Daarna sal Sassa die ID nommers check en mense bel om te sien of hulle aan die kriteria voldoen. “Ek weet ook nie wat in die kospakkies sal wees nie of hoeveel aan ons gemeenskap beskikbaar sal wees nie, maar een ding is dat die mense baie dankbaar is. “Die behoefte hier by ons is groot en ek is baie bekommerd oor ons mense. “Maar ek weet dié wat gaan kry, gaan baie dankbaar wees.”