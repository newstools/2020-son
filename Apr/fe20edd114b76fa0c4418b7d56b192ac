MANS- en vrouetennis se rekordtitelhouers, Roger Federer en Serena­ Williams, bevind hulle by ’n kruispad. Hulle moet nou besluit of hulle volgende jaar nog beroepstennis gaan speel. Albei word vanjaar 39 jaar oud – Federer in Augustus en Williams in laat September. Federer en Williams was dié week albei geskok om te hoor dat die All England Tennis Club besluit het om vanjaar se Wimbledon-toernooi te kanselleer. Tennis se bekendste en roemrykste Grand Slam-toernooi sou van 29 Junie tot 12 Julie beslis word, maar gaan nou eers weer volgende jaar plaasvind. Dis die eerste keer sedert die Tweede Wêreldoorlog dat die toernooi uitgestel word. Op Twitter het Federer dié besluit met die woord “verpletterend” beskryf en Williams het getwiet: “Ek is geskok.” Williams mik nog daarna om die legendariese Margaret Court se rekord van 24 Grand Slam-titels te ewenaar en verby te steek. Die Amerikaner spog al geruime tyd met 23 titels. Federer wil ook nog byvoeg tot sy rekord van 20 Grand Slams om so bietjie daglig tussen hom en Rafael Nadal (19) en Novak Djokovic (17) te plaas.