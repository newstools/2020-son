WAT veronderstel was om ’n nege dae lange vakansie te wees, het vir vyf vriende van Kensington in die Kaap in ’n weke lange nagmerrie ontaard. Charl van Wyk, Jesse-Lee Biggs, Lyle Ryan, Letasha Ryan en Charné Cloete is in Phuket, Thailand, gestrand. Hulle was daar op ’n eksotiese vakansie en sou weer op 22 Maart na Suid-Afrika teruggekeer het. Beperk Nou met wêreldwye lockdowns kan hulle glad nie beweeg nie en sit vas in ’n vreemde land. Cloete sê hulle het op 14 Maart in Thailand geland en omdat dié land ook onder lockdown is, is hulle met die intrapslag beperk. “Dis ’n vreemde en skrikwekkende ervaring vir ons as buitelanders. “Ons word aangekyk met oë vol veroordeling asof óns die corona­virus hierheen gebring het. “Die daaglikse aktiwiteite, soos om winkel toe te gaan, het ongemaklik geword. “Ons dra maskers en as jy dit vir ’n sekonde verwyder, word jy veroordeel,” sê sy. Letasha sê finansieel is dit vir hulle ’n baie moeilike situasie om te trotseer. “Ons het nie beplan om weke langer hier te bly nie. “Met Suid-Afrika se lockdown word ons finansieel geraak. “Ek en my man werk vir dieselfde maatskappy en ons word nie betaal nie. “Ons het almal debt en rent en ons kon dit nie betaal nie omdat ons vir die ekstra dae in Thailand moet betaal. “Dit verhoog net die stres, want as ons teruggaan huis toe, wonder ons hoe ons weer op ons voete gaan kom,” sê sy. Ryan het ’n negejarige kind wat haar elke dag bel en vra wanneer sy dan huis toe gaan kom. “Dis moeilik om te sê ek het nog nie ’n antwoord nie,” erken sy. Cloete sê weens die beperkings op see- en lugvaart, nie net in Thailand nie, maar ook in Suid-Afrika, maak dit sake baie moeilik vir hulle om tuis te kom. “Ons het kontak gemaak met reisagentskappe, die departement van internasionale betrekkinge en samewerking, asook verskeie lede van politieke partye. “Ons het ook Facebook-blaaie gejoin wat help om gestrande burgers by die huis te kry. “Daar was baie beweging en ook die kansellasie van planne, soos repatriasieplanne wat in werking gestel is, maar later gekanselleer is,” sê sy. Cloete vertel hulle is ook lede van ’n WhatsApp-groep wat ’n huurvlug probeer reël. “Ons het gehoor van ’n privaat charter flight wat gereël word vir Suid-Afrikaanse burgers wat in die buiteland gestrand is. Hierdie vlug sou op 17 of 18 April vertrek, maar ons het nog nie konkrete inligting oor die koste ontvang nie en wag op ’n kwotasie,” sê sy. “Ons pleit by die Suid-Afrikaanse regering om asseblief alles in sy vermoë te doen om ons te help om terug te kom. Verlang “Ons verstaan ??dat daar partye is wat doen wat hulle kan om ons te help om tuis te kom en wat aanhou om te doen wat hulle kan om ons in ons situasie te help,” voeg sy by. Cloete sê dit is ’n baie emosie­belaaide situasie vir hulle en hulle verlang almal na hul familie. “Ons is baie bekommerd oor wanneer ons by die huis kan uitkom en ons families, vriende en geliefdes weer kan sien.”