'N 11-Jarige seuntjie van Heidelberg is op 6 April doodgeskok, oënskynlik deur die enjin van 'n springkasteel. Rapport berig Pedré de Beer is deur 'n vriend om die springkasteel gejaag toe hy oor die enjin val en van skok begin bewe. Rhödine, sy ma, het probeer om Pedré weg van die enjin te trek en het self ook geskok. Die ouers het sonder enige sukses probeer om hul seun by te bring. Pedre is deur paramedics op die toneel dood verklaar. Volgens Pedré se pa, Paul, is dit onduidelik wat die kortsluiting veroorsaak het wat tot die dood van sy seun gelei het. Die De Beers het na bewering die springkasteel vir drie weke gehuur om "die kinders besig te hou" gedurende die lockdown-tydperk. Kol. Amanda Viljoen, van die Heidelberg-polisiestasie het aan Rapport bevestig dat hulle die dood van die kleintjie ondersoek. News24 berig Vinisher Christians (5) is een van ses kinders wie beseer is tydens 'n verjaardagpartytjie in Delft, toe 'n bakkie in die springkasteel waarop hulle gespeel het, geploeg het. In 2013 het die Vanderbiljpark-landdroshof die Stonehave-on-Vaal-oord R200,000 vir strafbare manslag beboet toe 'n 5-jarige seun doodgeskok het. Beeld het toe berig dat Ruan Pieterse in Oktober 2012 dood is nadat 'n kragboks langs 'n springkasteel omgeslaan en op sy bene beland het. Dit het gebeur toe hy die handvatsel gebruik het om homself regop te trek, nadat hy geval het.