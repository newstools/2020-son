’N KRUIWA-DIEF van Missionvale het by die doodsdeur omgedraai toe woedende inwoners hom vandeesweek gewys het waar Dawid die wortels gegrawe het. Bevan Michaels is na bewering opgetel, in die lug gesmyt, vir die honde gegooi en met ’n pik gekap, én daar is glo selfs op sy kop getrap. Michaels (21) se oë is albei blou geslaan en opgeswel, sy lyf is vol pienk en pers houe en op albei bene is die evidence van waar twee kwaai honde hom bygekom het. Maar dit kon nog veel erger gewees het. Die mob was glo ook slaggereed om die jong dief aan die brand te steek om van hom ’n voorbeeld te maak. Al dié drama kom volgens Michaels nadat hy in die gebied ’n kruiwa gesteel en dit toe vir R10 by ’n local scrapyard verkoop het. Hy het Woensdag met trane in sy oë vertel hoe dankbaar hy is dat hy nog lewe. Die jong man het erken hy het die kruiwa gesteel. Dis duidelik ook nie die eerste keer dat sy lang vingers jeuk nie. Verlede jaar was hy ses maande in die tjoekie nadat hy ’n scooter in Algoapark gesteel het. Dinsdagmiddag het hy egter omtrént in die rook gedraai toe die kruiwa se eienaar die gemeenskap gemobiliseer het om hom vas te vat pleks van om die polisie te bel. “Dis asof iets my gesê het hulle gaan my kom soek,” begin Michaels uitpak. “Want toe ek die kruiwa vat in daai antie se jaart, het ek ’n gevoel gehad dat iemand my dophou. “Maar anyway, ek het die kruiwa gevat en (by die scrap­yard) gaan verkoop en toe vir my iets gekoop om te eet en te rook.” Die ou vat ’n oomblik om ’n Grand-Pa te drink. “Ek het nét klaar geëet en rook, toe kom hulle,” sê hy, voor nóg ’n slukkie water. “Hulle’t gevra waar die kruiwa is en gesê hulle soek nie moeilikheid nie. Toe sê ek vir hulle ek gaan die kruiwa gaan haal waar ek dit verkoop het,” sê hy. “En dis toe dat een van daai manne my ’n moerse klap gee.” Losgekom Dit was volgens Michaels die begin van ’n drie ure lange pak slae wat hy vir die res van sy lewe sal onthou. “Ek het nog so gestaan, toe staan ek nie meer nie, want toe slaan een van die ander manne my hárd met sy vuis. “Toe pluk hulle my van die grond af en sleep my op tot by die huis waar ek die kruiwa gevat het,” vertel Michaels verder. “Nog mense het gejoin. Almal van hulle wou net klappe uitdeel, en toe ons by die antie se huis kom, toe gooi hulle my vir die honde. Ek dink dit was twee honde. Ek kan nie lekke’ onthou nie want dit was baie woes.” Hy’t moord geskree, maar dit het op dooie ore geval. “Ek het nét losgekom by die honde, toe kap een van hulle (sy aanvallers) my met ’n pik op my kop. Toe ek die bloed sien, tóé besef ek die mense wil my doodmaak. Ek het nog harder geskreeu, maar dit het niks gehelp nie. “Twee of drie manne het my aan my bene en arms gevat en in die lug gegooi. Ek het hard geval en dizzy gevoel. Dit was seer all over.” Lekkergekry Sy nagmerrie was nog ver van klaar. “Daar was mense met knopkieries, stokke en pype wat lekkergekry het toe hulle my so slaan. Wanneer ek geval het, het hulle op my kop getrap. Hulle het in Xhosa geshout: ‘Ulisela (jy is ’n dief)!’ ” Hy het uiteindelik ’n kans gekry om vir die kruiwa se eienaar jammer te sê. “Ek het haar gesmeek om my te vergewe. Ek het haar gesê ek sal nóóit weer steel nie. Toe sê die sisi vir my: ‘Kyk hier, gaan haal my kruiwa, want dié mense gaan jou uitbrand.’ ” ’n Ooggetuie meen die gemeenskap wou van Michaels ’n voorbeeld maak. “Hulle het gesê hulle is móég vir die skollies wat so loop en inbreek in mense se huise en steel.” Die vrou het Son gevra om nie haar naam te publiseer nie. “Ek wil nie hê hulle moet dink ek snitch op hulle nie, maar ja, hulle het hom (vir Michaels) omtrent gemoer en somme’ op sy kop gespring,” het sy wél gesnitch. Michaels se landlord, Jason Samson (26), het hom verdedig. “Ek neem hom nie kwalik vir wat hy gedoen het nie, want ek myself gaan deur ’n moeilike tyd. “Ek weet hoe dit is om swaar te kry en desperate te wees vir iets om te eet. En ons almal maak foute,” het Samson gesê. “Ek is net bly hy kon escape voordat daai mense hom doodgemaak het.” Gevra of hy jammer is oor die hele drama en die near-death-ervaring, het Michaels geantwoord: “Ek sal nie sê ek is spyt nie, want is die lewe dié.”