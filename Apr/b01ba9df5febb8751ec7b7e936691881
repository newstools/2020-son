NAMATE die lockdown voortgaan, so word die rye hongeres ál langer. En ál meer kinders en volwassenes ly honger. Maar genadiglik raak die lysie van organisasies wat hulp verleen óók al hoe langer. Nou het die Social Golfers, Kedoet’s Taxi’s, Parkside Guesthouse, plaaslike spazawinkels, kerke, die NGO Sonkinders en maatskaplike dienste ook ingespring om kos te verskaf. Son het verbaas gestaan toe ’n lang ry kinders vanuit Varkieskloof geduldig, soos by ’n verkiesing, gewag het op die heerlike voedsel van die gholfklub. Meer as 300 leerders is gevoed. Die onderskeie organisasies gaan nou beplan dat een van hulle elke dag kos uitdeel. Wildeno Wehr, ’n gr. 6-leerder, sê: “Ons mis die skool en die voedingskema en wil net dankie sê.” Bennet de Wee, lid van die klub, verduidelik: “Ons manne het ons hande diep in ons sakke gesteek. Ons lê ook klem op die safety-aspek van die kinders, daarom maak ons seker van social distancing en sanitising.” In Varkieskloof was ook lang rye kinders en volwassenes. Hier was die bekende Sonkinders se vroue besig om warm kos uit te deel. Versprei Vir Illona Februarie, eienaar van die Parkside Guesthouse, was die nood van die mense seer. “Ons probeer maar om hierdie hampers te versprei wat darem vir ’n paar dae die hongerte kan stil. Ons gee uit die hart aan die hart van ons gemeenskap!”