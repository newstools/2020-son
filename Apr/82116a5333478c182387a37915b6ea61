DIE voorsitter van die parlementêre portfefeuljekomitee oor onderwys, Bongiwe Mbinqo-Gigaba, sê hulle is bekommerd oor gerugte dat die Wes-Kaapse onderwysdepartement (WKOD) steeds leerders wil voed. Die WKOD het in ’n persverklaring aangekondig hy werk aan ’n manier om die meer as 480 000 leerders in sy skoolvoedingsprogram te voed. “Ons het dié naweek geld van die provinsiale tesourie gekry wat ons in staat stel om leerders vir minstens twee weke ’n gesonde maaltyd te gee,” sê Kerry Mauchline namens die Wes-Kaapse minister van onderwys, Debbie Schäfer. Kans Volgens Mbinqo-Gigaba verstaan hulle die nood van arm mense, maar die gesondheid van die nasie is hier op die spel. Sy meen die WKOD is onverantwoordelik. Die Onderwysersunie van Suid-Afrika (Eusa) het ook vroeër sy ontevredenheid hieroor gelug. André de Bruyn van Eusa sê die idee om kinders te voed is goed, maar die WKOD vat ’n kans. Die South African Democratic Teachers’ Union (Sadtu) sê pleinweg die WKOD ondermyn pres. Cyril Ramaphosa se plan. Brian Schreuder, hoof van die onderwysdepartement, het skoolhoofde versoek om skole se hostels in kwarantyn-sentrums te omskep en dat skole as verspreidingsentrums gebruik word.