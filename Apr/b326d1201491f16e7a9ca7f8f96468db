“EK KOM uit ’n kunstige familie en ek is al van kindsbeen af blootgestel aan kuns.” Só vertel die skilder en onderwyser Kevin van Niekerk van Pacaltsdorp. Hy pak uit dat hy deur bekende skrywer Poem Mooney van Oudtshoorn, na ’n uitstalling genooi is. “In daardie stadium het ek nie my eie tema of styl gehad nie. “My koffie het toe op my doek geval en terwyl ek dit wou afgooi, het ek hierdie interessante vorm van ’n straatmusikant gesien en dis waar alles begin het.” Van Niekerk wei uit dat sy vrou en drie seuns die dryfkrag in sy lewe is. “Hulle gee my rede om elke oggend op te staan en ander te inspireer. “In my werk weerspieël die inspirasie van alledaagse storievertelling my, soos byvoorbeeld die blomme en straatmusikante.” Die skilder sê hy sien nie die pandemie as ’n tydperk waarin hy ingeperk word nie, maar as een waar hy sy verbeelding vrye teuels kan gee. “Dit is die tyd wanneer ons kreatief kan wees en die stilte kan geniet en onsself deur middel van kuns kan uitdruk. “So, die inperking is vir my ’n tyd van introspeksie sowel as die uitlating van kreatiwiteit. “Ek is dankbaar vir my godgegewe talent en dat ek in ’n posisie is om dit te deel en mense te kan inspireer deur my passie. .