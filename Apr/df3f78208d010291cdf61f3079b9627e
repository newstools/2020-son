GREAME Smith is voltyds in die pos van direkteur van krieket aangestel. Smith, wat sedert Desember tydelik in die rol gedien het, het 'n kontrak van twee jaar geteken. Jacques Faul, waarnemende uitvoerende hoof van Krieket Suid-Afrika, sê Smith, 'n voormalige Protea-kaptein, het 'n reuse impak gemaak sedert hy begin waarneem het. "Hoewel daar beslis nog baie werk gedoen moet word soos die vertonings van ons verskeie nasionale spanne gewys het, het hy ons krieket op 'n opwaartse kurwe geplaas wat lig aan die einde van die tonnel gee," sê Faul. Faul sê Smith het ingekoop by KSA se algehele strategie wat ook die belangrike pilaar van transformasie insluit. Faul was ook beïndruk met die aantal strategiese tydelike aanstellings wat Smith gemaak het. Linda Zondi is as tydelike onafhanklike nasionale keurder aangestel, Ashwel Prince het die leisels van die Suid-Afrikaanse A-span oorgeneem en Malibongwe Maketa het by die o.19-span aangesluit as kolfkonsultant. Smith, of Biff soos hy bekendstaan, sê hy is bly om as deel van die span aan te bly om Suid-Afrikaanse krieket vorentoe te neem. "My aanstelling bring 'n mate van permanensie wat beplanning vir die pad vorentoe baie makliker maak," sê Smith. - Sport24