DIE blydskap was groot toe lede van die gemeenskap gister kospakkies in Bethelsdorp uitgedeel het. Een vrou het geskree: “Uiteindelik word Bethelsdorp raakgesien!” Brandon Finnis, ’n gemeenskapsleier, het Marlon Daniels en sy span namens Bethelsdorp Village vir hul ruimhartigheid bedank. Finnis sê hulle was hartseer en teleurgesteld toe nie een persoon wat ’n vorm ingevul het, ’n kospakkie by die wyk ontvang het nie. “Ek het persoonlik die vorms gaan inhandig by die raadslid se kantoor. Hier in Bethelsdorp het ek opgegroei en dis die eerste keer dat daar van buite na ons mense uitgereik word. Seën “Ek het Marlon genader nadat hy op Facebook ’n pleidooi gelewer het dat mense in nood hom moet nader. Waarvan ek gehou het, is die feit dat hy gesê het dis nie ’n politieke ding nie, want die skenkings kom van besighede en lede van die gemeenskap. “Ons gebed is dat die Here hulle ryklik moet seën en veilig hou terwyl hulle so uitreik na die minder­bevoorregtes.” Hy sê daar is ’n tussentydse komitee in Bethelsdorp wat probeer om ’n verskil te maak in die lewe van diegene wat in nood is. “Ook wil ons die gemeenskap van Bethelsdorp Vil­lage bedank vir al die skenkings.” Finnis sê hulle sal aanhou om goed te doen en die visie is om ook uit te reik na ander uitbreidings. Daniels het op sy beurt gesê die corona-virus is ’n werklikheid wat ernstig opgeneem moet word. “Die eer kom my nie toe vir die koshulp nie. Baie mense dra by en ons is dankbaar. Ons is maar net die dryfveer agter die hele inisiatief.” As jy Bethelsdorp Village wil help, kontak Finnis by 072 941 3538.