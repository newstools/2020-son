DONOVAN Isaacs het pas die album Waarlik Vry uitgereik. Isaacs sê as die Seun jou vrygemaak het, moet jy sing van sy goedheid en trou. “Dit was ’n groot voorreg om met die talentvolle pro­ducer Damian Roman saam te werk. En ek is dankbaar dat ek nog kan asemhaal. Dis ’n bewys dat die Here nog ’n plan met my lewe het. “Ek wil deur my sang die boodskap van hoop en genesing bring.” Isaacs is oorspronklik van Keetmanshoop, maar woon nou in Upington. “Die begeerte van my hart is om ’n musiekskool te begin. “Ons is ook opgewonde oor ons sangkompetisie, wat later dié jaar plaasvind.” Hy vertel sy liefde vir gospel het by die kerk begin. “Die Here is goed. Ek het geleer Hy kom op die regte tyd deur. Ek is so dankbaar, want sy genade is groot. “Ek weet die Here leef en dat Hy ons wil seën. “Veral in die tyd van Covid-19 moet ons nader aan die Here leef.” Kunstenaars soos Donnie McClurkin en Yolanda Adams is vir Isaacs ’n bron van inspirasie. Vir nog inligting, kontak hom gerus by 065 595 1526.