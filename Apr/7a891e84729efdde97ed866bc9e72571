SKOLE is sagte teikens vir die verspreiding van enige aansteeklike siektes. En as die nasionale onderwysdepartement nie kan waarborg dat daar social distancing tussen leerders gaan wees nie, moet hulle net op die matrieks fokus. Die res van die leerders moet hulle óf na die volgende graad bevorder óf in 2021 almal dieselfde graad laat oordoen. Só sê vyf vakbonde wat namens leerkragte van oor die land praat, in ’n verklaring. Die vakbonde is die South African Democratic Teachers Union, die National Profes­sional Teachers’ Organisation of South Africa, die Suid-Afrikaanse Onderwysersunie, die Professional Educators’ Union en die National Teachers Union. Vakansies Die vakbonde se reaksie volg ná die beweerde voorgestelde plan van die nasionale onderwysdepartement om die skooljaar te probeer red ná die skade wat die Covid-19-uitbreking aangerig het. Die verslag sê die akademiese jaar is nie tot niet nie. Dit kan met ’n paar ingrypings en veranderinge gered word. Van die voorstelle is om die vakansies korter te maak, die kurrikulum te verklein en die skooldag langer te maak. Hulle sê hulle ondersteun die verlenging van onderwys en leertyd, maar bepaalde faktore moet nagegaan word. Die kwaliteit van onderrig en die leertyd moet geprioritiseer word. Die onderwysers moet tyd gegun word om inligting te prosesseer en om vir hul klas voor te berei. Hulle moet ook toegelaat word om op hul hooftaak (onderrig) te fokus en nie op administrasiegoed, wat gereeld van provinsiale en distrikskantore verlang word, nie. Hoewel die vakbonde die voorstel van ’n langer skooldag ondersteun, sê hulle dit moenie oordoen word nie. Vervoer “Dit kan tot verdere angstigheid lei vir die leerders en onderwysers. Dit kan ook be­teken dat daar ’n kwessie met vervoer gaan kom. “Die ‘one size fits all’-aanslag kan nie hier gebruik word nie,” lui die verklaring. Die vyf vakbonde ondersteun ook dat die skoolvakansies korter gemaak word, maar sê dit moenie heeltemal weggevat word nie. Volgens die vakbonde is die departement se plan baie eensydig, want dit verduidelik glad nie hoe hy die verspreiding van die corona-virus gaan beperk nie. “Kinders kan nie gekeer word om saam te speel nie. “Daarom moet daar eers ander maniere gevind word om die verspreiding van die virus te bekamp.”