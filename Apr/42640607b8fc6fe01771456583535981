SES plaaswerkers is Dinsdagoggend dood toe twee trokke, waarvan een plaaswerkers vervoer het, trompop met mekaar gebots het. Die ongeluk het op die N1 tussen Touwsrivier en die Hexrivierpas naby die afdraai na Montagu plaasgevind, sê Kenny Africa, verkeershoof in die Wes-Kaap. “Daar was altesaam 29 mense op die vragmotor. Altesaam 11 ander is na die Worcester-hospitaal vervoer terwyl een, wat baie ernstige beserings opgedoen het, per helikopter na Kaapstad vervoer is. Die ander trok is na bewering van die Time Link Cargo-groep. In videos van die toneel kan die angsgille van die plaaswerkers gehoor word. ’n Man in die video sê hy moes die trok (van Time Link) afskakel, want die trok het lank na die ongeluk nog ge-idle.