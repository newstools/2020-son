’N FAMILIE van Bell­ville-Suid is raadop met Lewis Stores, wat hulle glo dag en nag remind aan hul agterstallige paaiement. André Daniels (48) is die afgelope 11 jaar werksaam by Tina’s Liquor Store in Bellville-Suid. Dié drankwinkel is ’n familiebesigheid. Daniels sê hy het nog nooit vantevore ’n paaiement geskiep nie. “Met dié dat die drankwinkel toegemaak is vir lockdown, is daar nie ’n inkomste nie. Ek probeer dit vir die verkoopsdame verduidelik, maar sy hou vol ons moet betaal.” Daniels sê hy pay op die eerste dag van elke maand en maak dan gewoonlik ’n betaling by Lewis Stores in Parow waar hy die items gekoop het. “Maar die winkel is mos nou toe, soos my werk ook. Ek’s ’n paar dae agter met my rekening. Sy bel aanmekaar en is lastig.” Rozelle Bush (48), Daniels se skoonsuster, is die bestuurder van Tina’s Liquor Store. Sy sê sy het die verkoopsagent van Lewis gebel toe dié glo voorgestel het dat Daniels sommer die geld na haar toe moet bring as hulle dit nie by Shoprite kan inbetaal nie. Die dame woon na bewering ook in Bellville-Suid. “Ek het haar die situasie verduidelik, maar hulle stel nie belang nie. Hulle soek net hul paaiement en klaar.” Bush sê omdat hulle almal ’n aandeel in die drankwinkel het en ’n salaris hieruit verdien, trek die hele familie swaar. “Ek oorweeg dit ook om in ’n lyn te gaan staan vir ’n kospakkie, want ek weet self nie hoe ons gaan survive as die lockdown nog verder moet verleng word nie.” Sy sê hulle gehoorsaam die president se oproep en wag geduldig dat die lockdown tot ’n einde kom. Toegang Lewis Stores kon nie vir kommentaar bereik word nie. Die verkoopsagent wat vir Daniels gereeld bel, sê hulle werk van die huis af. “Ons het nou wel nie toegang tot ons systems nie, maar ons het die details by ons.” Die agent sê sy soek nie Daniels se geld nie, maar doen net haar werk. “Op die einde van die dag doen ek wat goed is vir hulle. As hulle ’n paaiement mis, gaan hul skuld nog meer wees wanneer die lockdown eendag klaar is en dan gaan hulle daaroor ook skel.” Adv. Owen Kleinhans se raad aan dié familie en ander in dieselfde bootjie is om by die winkels aansoek te doen vir payment relief. “Hulle moes eintlik eerste die winkel genader het en gevra het oor die opsie. As hul rekening nie agterstallig is nie en hulle het bewyse dat hulle as gevolg van die inperking nie kan betaal nie, kan hulle ’n payment break toegestaan word.”