CHARL Langeveldt se deugde as ’n boulafrigter is welbekend – soveel so dat Graeme­ Smith en Mark Boucher die 45-jarige Paarliet uit sy kontrak met Bangladesj gekoop het om die Protea-boulers af te rig. Hy was by die Proteas ’n spanmaat van Smith en Boucher en van 2015 tot 2017 die span se boul­afrigter. Ottis Gibson, ’n voormalige snelbouler van die Wes-Indiese Eilande, het egter gevoel Langeveldt is surplus aan vereistes en self die verantwoordelikhede van die boulafrigter behartig toe hy die leisels by Russell Domingo oorgeneem het. “Langes” of “Chico”, soos hy in krieketgeledere bekend staan, het toe eers by Afganistan en toe Bangladesj as boulafrigter gewerk voordat Smith en Boucher hom vir die Proteas geheadhunt het. Suid-Afrika het ’n moeilike somer beleef en net een uit vyf reekse in alle formate gewen. Dale Steyn en Morné Morkel het uit toetskrieket getree­ en Vernon Philander het ook ná die toetsreeks teen Engeland uitgetree. Kagiso Rabada het met skorsings en ruskanse nie altyd gespeel nie. Langeveldt is egter baie tevrede met die span se huidige bowling stock. “Ons het baie jong ouens gehad wat in die stelsel was. Dit was regtig moeilik vir ons. As jy ’n groot speler soos KG verloor, is dit moeilik om hom te vervang,” sê hy. “Maar ons het terug­gekom en gewys dat ons met ’n jong aanval kan speel en mededingend wees.” Hy sê hulle is reeds besig om die volgende gros boulers te identifiseer. “Ons het deur die hele land gesoek vir jong en opkomende boulers. Ouens soos (die o. 19-spelers) Lifa Ntanzi en Gerald Coetzee en Glenton Stuurman van die Warriors. “Dis die ouens wat die rugstring van ons nasionale span gaan word.” Langeveldt het ook ’n lansie vir Lungi Ngidi gebreek. “Toe Lungi ná ’n lang besering terugkeer, was daar baie druk op hom om te perform. In ’n jong aanval was hy skielik ’n senior. Hy het baie goed gevaar. Ek was baie trots op hom.” Lutho Sipamla moet volgens Langeveldt ook vorentoe dopgehou word.