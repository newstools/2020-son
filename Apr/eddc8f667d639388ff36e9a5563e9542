VERSKEIE mense is in Macassar gearresteer nadat hulle ’n spazawinkel wat aan Somaliërs behoort, probeer plunder het. Dit het sakeondernemings genoodsaak om hul deure te sluit. Die groot kommer wat nou ontstaan het, is wat gaan gebeur wanneer dié besig­hede weer hul deure wil oopmaak. Die polisie was gou op die toneel toe mense van Macassar Village by die bekendste spazawinkel, Dandie’s, probeer inbreek het. Hulle het die deur oopgebreek, maar kon niks wegdra nie omdat die polisie en ander wetstoepassingsbeamptes so gou op die toneel was. Verlede week het mense gedreig om álle winkels in Macassar te plunder toe daar te min kospakkies in die woongebied aan die armes uitgedeel is. Skollies Daar word ook beweer dat politiek hier ’n rol gespeel het. ’n Groep wat vrywillig kos aan die armes verskaf het, het na bewering hulle dienste tot verdere kennisgewing opgeskort. Dié stap word as ’n ramp beskou. Mense wat met Son gepraat het, sê hulle glo nie dis die mense wat werklik honger kry wat verantwoordelik vir die looting is nie, maar eerder skollies wat die situasie uitbuit. ’n Inwoner sê die arme honger mense sit in hul huis en krepeer en het nie die krag daarvoor nie. Die skade wat aan die winkel aangerig is, kon nog nie vasgestel word nie.