DIE president wil lewens red. As ’n pastoor voel hy wil kerk hou, beteken dit hy red nie lewens nie – hy dra die dood rond. Só sê Freddie Miller (59), ’n kerkman van Mission­vale, nadat dit aan die lig gekom het dat sowat vier Pinkster-kerke hulle die afgelope Paasnaweek afgevee het aan pres. Cyril Rama­phosa se lockdown-regulasies en dienste gehou het. Miller woon langs een van die kerke op Seedat’s Ground in Missionvale. Hy was Vrydagoggend in sy huis toe hy musiek vanuit die kerk langsaan hoor. Miller het omgestap na die kerk toe. Volgens hom was dit stampvol. Toelaat Hy beweer niemand het maskers gedra nie en daar was niks van social distancing nie. Miller sê hy het die pastoor na buite geroep en gesê dis nie reg wat aangaan nie en dat daar onder meer geen ruimte tussen gemeente­lede is nie. Volgens Miller het hy aan die pastoor gesê hy kan dit nie toelaat nie en die pastoor moet die diens stop. Miller sê die pastoor het toe die diens gestop en die gemeentelede is terug huis toe. Volgens Miller dink mense die kerk is onder skoot. Hy sê daar is pastore wat glad nie rede wil verstaan nie en meen die dienste moet aangaan. Volgens Miller hou hy en sy gesin sedert die begin van lockdown in hulle huis godsdiens. Teslin Booysen, raadslid vir Missionvale, sê toe hy hoor vier kerke in Mission­vale hou steeds dienste, het hy onmiddellik die polisie gebel. Volgens hom het die vêns uitgekom, maar die cops het eerder kinders uit die strate gejaag en nie die kerkdienste stopgesit nie. Booysen sê van die kerke wat ’n diens gehou het, hou vol hulle het “permitte van die polisie” bekom. Hy sê dit kan nie die geval wees nie, want ’n mens kry nie by die polisie permitte vir gather­ings nie; net by die disaster management centre in Somerstrand. Booysen sê by die polisie kan ’n mens net vir ’n begrafnis ’n permit bekom. Hy sê hy het Sondag verneem daar word steeds kerkdienste gehou. Booysen sê ná afloop van die dienste het die kerkgangers rustig in die strate rondgestap. Hy vertel die mense gaan aan asof die corona-virus nie daar is nie. Volgens Booysen is die kerkdienste unfair teenoor die mense wat nie kerkdienste hou nie en die lockdown-regulasies eerbiedig. Hy sê verder diegene wat die lockdown procedures eerbiedig, is nou ontevrede omdat hulle nie ook kan kerk hou nie. Volgens Booysen was daar selfs mense van Uitenhage wat kerkdienste in Missionvale kom hou het. Kol. Priscilla Naidu, ’n polisiewoordvoerder, sê die klagte van die raadslid het die nodige aandag geniet. Tevrede Volgens haar het die raadslid gekla oor mense in die straat in Missionvale. Naidu sê daar is aandag gegee aan die saak en die raadslid was tevrede hiermee. Volgens Naidu was daar geen reports van kerke wat oop was nie, en volgens die polisie wat die lockdown-regulasies moet enforce, was geen kerke oop nie.