DELE van KwaZulu-Natal gaan dalk nie Donderdag soos die res van die land oor na vlak-4 nie. Sihle Zikalala, premier van KZN, sê as daar nie drastiese veranderinge kom in die aantal gevalle in eThekwini nie, sal dit onder die streng lockdown-regulasies van vlak-5 bly. KZN het teen Maandagoggend 846 bevestigde gevalle van Covid-19 gehad. 29 mense van dié provinsie is al dood weens die virus en 241 het al herstel. Zikalala sê die 121 gesondheidswerkers wat positief getoets is, is ook kommerwekkend. Hy sê eThekwini kry daagliks 10 gevalle van Covid-19 by. "Daar is nie 'n enkele dag waar eThekwini nie nuwe gevalle aangemeld het nie. Dis anders as ander distrikte wat vir dae kan gaan sonder enige nuwe gevalle," sê Zikalala. Hy skryf 'n aantal gevalle in Durban toe aan swak bestuur, "veral in die privaatsektor". - News24