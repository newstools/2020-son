TEMBA Bavuma, Aidan Markram of Rassie van der Dussen? Dit is die vraag op alle Suid-Afrikaanse krieketliefhebbers se lippe oor wie die volgende kaptein van die Proteas se toetsspan moet wees. Ondersteuners van dié span is Vrydag reeds ingelig dat dit nie Quinton de Kock gaan wees nie. Volgens Graeme Smith, Krieket Suid-Afrika (KSA) se direkteur van krieket, sal dit een ekstra werklading te veel gevra wees vir dié flambojante hotklou­kolwer en paaltjiewagter. De Kock sal dus net die nasionale span in die eendag- en T20-formaat lei. Oor die besluit om nog nie ’n kaptein vir die meerdaagse formaat te kies nie, het Smith gesê: “Die een ding wat ek met sekerheid kan sê, is dat Quinton ons in witbalkrieket gaan aanvoer, maar nie in toetse nie. Ons wil Quinton vars hou en seker maak hy behou sy goeie spelpeil. “Ek het nog altyd geglo, selfs in my tyd as kaptein, dat dit baie moeilik is om in ál drie formate kaptein te wees. Daar is verskeie lande wat ook nog probeer om uit te vind wat die beste werk. “Ek dink een leier in ál drie formate werk dalk nie.” Die aanvangskolwer Dean Elgar het al voorheen die Proteas aangevoer en word ook as kandidaat vir die pos beskou, maar daar word al reeds wyd bespiegel dat daar tot dusver net drie kandidate vir Faf du Plessis se vakante posisie is. Argument Bavuma, wat in die laaste van vier toetse teen Engeland sy terugkeer na die span gemaak het, is een van die kandidate vir die pos. Sy peil met die kolf gaan dalk as hoofrede gegee word oor waarom hy nie die span moet aanvoer nie. Daardie argument kan egter ook vir die ander twee voorste kandi­date, Van der Dussen en Markram, gebruik word. Voor sy besering het Markram klaar gesukkel om effektief lopies aan te teken. Van der Dussen het hier en daar oomblikke van briljantheid met die kolf teen die Engelse getoon, maar sy groot probleem is dat hy nie draaiboulwerk kan speel nie. Indien die wêreldwye regulasies met betrekking tot die corona-virus-pandemie verslap word, gaan die Proteas later in dié jaar na die Karibiese Eilande toer om die Windies in ’n toetsreeks te pak. As dié toer nie gebeur nie, het Smith, die keurders en die KSA natuurlik langer kans om te besin oor wie die Proteas gaan aanvoer.