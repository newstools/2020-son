DIE corona-virus het heelwat inwoners in die Baaise Nor­therns so op hol dat hulle vra daar moet vir hulle gebid word wanneer hulle uitgaan om ’n brood te koop. Só het Patricia Arnolds, lay councillor en direkteur van die Thalitha Khumi Empowerment Centre, gister aan Son gesê. Arnolds sê nou met die nasionale lockdown is dit baie moeilik. Volgens haar stuur paniekbevange mense van die Northerns en selfs Uitenhage vir haar tot ná middernag boodskappe waarin hulle haar smeek om hulle gemoed te kalmeer. Arnolds sê die lockdown het baie onverwags gebeur – so vinnig dat die mense nie die kans gehad het om hulself emosioneel daarop voor te berei nie. Volgens haar maak die mense in die proses onwyse besluite. Hulle is gestres en slaap min. Arnolds sê baie van die vroue, veral dié tussen die ouderdom van 20 en 35 jaar, is suicidal. Volgens haar moet sy en haar kollegas die heeltyd vir die paniekbevange mense redes gee om te bly klou aan die lewe. Sy sê sy herinner hulle die heeltyd daaraan dat dinge nie altyd so gaan wees nie – dat hul omstandighede gaan verander en dat daar wel hoop is. Volgens Arnolds was veral vroue histeries met die onlangse looting van winkels in sekere dele van die Northerns tydens die lockdown. Sy sê hulle kon nie verstaan hoe die gemeenskap so handuit kon ruk nie. Volgens haar was daar by een van die lootings ’n skietery. Sy sê van die dames daar moes as gevolg daarvan group counselling en ’n trauma debrief ontvang het, maar as gevolg van die lockdown is dit nie moontlik nie. Arnolds sê voorts sy het ook verneem van vroue wat nie in dieselfde huise as hul partners kan woon nie omdat die emosionele en finansiële mishandeling te groot is. Volgens haar kry sy calls en boodskappe van inwoners wat baie paranoid is oor die virus. Sy sê hulle weier om na buite te gaan en vrees dat hulle die virus vroeër of later gaan kry. Arnolds sê hulle is bang dat almal vir toetse sal moet gaan wanneer hulle hoor iemand in die omgewing het die virus. Hulle raak paniekbevange en sê wanneer hulle na die statistiek van ander lande kyk, is hulle bang die uitwerking gaan dieselfde wees in Suid-Afrika. Sy sê dit is glad nie die geval nie. “Hoe meer ’n mens probeer om kalmte te bring, hoe meer is hulle paniekbevange oor hulle nie kennis het oor wat Covid-19 eintlik is nie.” Vrede Volgens haar het dié mense nie kennis van voorsorgmaatreëls nie en geen kennis van wat om te doen wanneer die virus miskien in die omgewing is nie. Arnolds sê wanneer mense hulle vra om vir hulle te bid, dan doen hulle dit, of hulle stuur vir hulle ’n voice note net om vrede in hul hart te bring. “Die onkunde saai paniek. Al wat die mense weet, is die virus maak dood.”