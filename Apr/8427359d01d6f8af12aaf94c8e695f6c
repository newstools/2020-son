SEWE verdagtes is deur die polisie in Uitenhage, vir inbraak by 'n drankwinkel, gearresteer. Kol. Priscilla Naidu, 'n polisiewoordvoerder, sê: "Die mans is in Kwanobuhle inhegtenis geneem. Dit nadat hulle by 'n drankwinkel in Bubbslaan ingebreek het." Volgens Naidu het 'n veiligheidsmaatskappy reageer op die winkel se alarm wat afgegaan het. By die winkel het die sekuriteitswagte opgemerk die slot by die voordeur is afgebreek. "Volgens inligting wat ontvang is het die verdagtes in 'n wit Toyota Avanza met 'n rooi kolletjie op die nommerplaat weggejaag." "Die polisie het die voertuig in Matamzima-weg opgemerk. Daar is ook 'n paar bottels alkohol in die voertuig gevind, terwyl daar beweer word die ander drank moontlik reeds verkoop is." Drie insittendes in die voertuig is in hegtenis geneem. Naidu sê die polisie se ondersoek het hulle na 'n huis in Kwanobuhle gelei, waar nog vier verdagtes gevind is. Sy verduidelik: "Die drie verdagtes is op aanklag van besit van beweerde gesteelde eiendom en oortreding van die rampbestuur-regulasies, omdat hulle nie by hul woning was nie, gearresteer. "Die ander vier verdagtes is in hegtenis geneem op aanklag van die besit van beweerde gesteelde eiendom." Die verdagtes sal Dinsdag in die Kwanobuhle-landdroshof verskyn.