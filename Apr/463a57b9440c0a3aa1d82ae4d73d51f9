TERWYL talle hawelose by die Strandfontein-skuiling onder die indruk is dat hulle huistoe gaan, is dit nie die geval nie. Die groep van sowat 2 000 haweloses word reeds ongeveer 'n maand al by die Strandfontein-sportveld gehuisves en nou word hulle geskuif. Dr. Zahid Badroodien, maycolid vir gesondheid en gemeenskapsdienste, bevestig aan Son dat die haweloses na kleiner tydelike shelters skuif. "Die besluit is lankal reeds beplan. Strandfontein was altyd 'n tydelike huisvesting vir die haweloses. "Dit was net makliker om almal daar byeen te kry, om dan later in kleiner groepe te kon verdeel." Videos het onlangs op sosiale media die rondte gedoen waar talle haweloses op Spine-weg sak en pak loop. Een vertel: "Ja ons verstaan die land is nog in lockdown, maar vandag gaan ons huistoe." In 'n ander video kan gesien word hoe 'n groep in die agterkant by die sportgrond se hekke staan. 'n Ander inwoner vertel sy is gelukkig oor die besluit maar nie impress met die manier hoe dit gekommunikeer is nie. "Al die homeless wat nou so buite loop, word deur die stad getrack. "Hulle doen weer goed sonder om ons in te lig. "Ons het Woensdag 'n boodskap van een van die raadslede gekry. Dit is weer van goed op die nippertjie doen." Badroodien verduidelik dat geen persone meer ingeneem sal word by Strandfontein nie. "Die wie nou daar is sal oor die volgende twee weke geskuif word." Son verneem die punt was die afgelope week op die agenda van die burgemeesterskomitee van die Stad Kaapstad, waar 'n voorstel ook op die tafel gedien het na watter kleiner fasiliteite die haweloses sal skuif. Voor die aankondiging van die city het burgeregte-groepe gesondheid- en veiligheids concerns geopper. Die saak het Donderdag ook 'n draai in die hof gemaak met die belastingbetalersvereniging wat 'n kriminele klag teen die Stad gemaak het. Hierdie is 'n ontwikkelende storie.