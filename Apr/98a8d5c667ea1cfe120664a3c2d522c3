BASHEER Walters, ervare snelbouler van die Warriors, sê met die nuwe groep wat bymekaargesit is vir die komende seisoen, voel hy hulle kan weer goed vaar. Walters het onlangs weer ’n professionele kontrak by die Warriors gekry nadat hy vir ’n seisoen amateurkrieket vir die OP gespeel het. Sy vertonings daar het hom weer sy plek by die Warriors laat wen. Ervare Hy is dus nou een van die seniors, maar hy sê hulle balans is wat die groep gevaarlik gaan maak wanneer hulle weer aan die gang kom. “Ons groep is baie goed gebalanseerd. Ons het ervare manne, van wie ek een is. “Dan is daar JJ Smuts, wat weer in die groep is met die ervaring wat hy terugbring ná sy tyd by die Proteas. So, daar is klaar baie om van hom te leer,” sê Walters. Walters noem vormspelers soos Yaseen Vallie kan ook verseker dat die Warriors weer aanspraak kan maak op titels. “Vallie is ook sover die afgelope seisoen uitstekend op peil en ek is seker daar sal meer van hom kom met die kolf en bal.” Hy noem ook dat van die nuwe spelers in die groep, soos die kolwer Wihan Lubbe van die Lions, definitief die Warriors meer skietgoed gee. Die koeksister-liefhebber sê ook die Warriors-breier, Robin Peterson, sal natuurlik wil verbeter nadat die corona-virus-pandemie sy eerste ruk in beheer aan bande gelê het. “Ek is seker Peterson sal net die beste uit almal kry. “Hy was ’n goeie speler en sal niks minder as die beste van die groep verwag nie. Ek is seker die groep sal ook hard werk vir Peterson.”