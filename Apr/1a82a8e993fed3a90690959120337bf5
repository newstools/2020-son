VYF mense, wat hulself as noodsaaklike werkers voorgedoen het om misdade te pleeg, is die afgelope paar dae toegekap. Sedert laas Woensdag is drie "polisiebeamptes", 'n "soldaat" en 'n "nooddienswerker" gearresteer. In Heidelberg is 'n 25-jarge man met dreadlocks Sondag gearresteer. Lede van die gemeenskap het dit vreemd gevind dat die soldaat alleen in die CBD rondloop en het die polisie laat kom. Die cops het die man ondervra en bevind dat hy nie 'n soldaat is nie. Hy het ook gesteelde goedere by hom gehad. In Johannesburg is 'n 40-jarige man gearresteer wat met 'n kar met rooi ligte en 'n sirene rondgery het. Die verdagte kon nie bewyse verskaf dat hy 'n nooddienswerker is toe die polisie hom aftrek nie. Die cops het sy kar deursoek en 'n onwettige vuurwapen en ammunisie sowel as traffic cones van die polisie daarin gevind. Hy is gearresteer op 'n klag van nabootsing van 'n nooddienswerker asook vir die besit van 'n onwettige vuurwapen en gesteelde goedere. In Tshwane is 'n voormalige reservis en twee medepligtiges verlede Woensdag toegekap omdat hulle polisiebeamptes nageboots het. Die polisie het inligting ontvang van die gemenskap oor twee vroue met polisie-uniforms aan en 'n man wat by 'n rooftog betrokke was. Die drie se voertuig is in Soshanguve voorgekeer. Binne die voertuig is polsie-uniforms, 'n docket, eiers en hoenders gevind. Genl. Elias Mawela, provinsiale kommissaris, het die polisie en gemeenskap geloof vir die arrestasies van die verdagtes. "Dit is 'n baie ernstige oortreding om 'n wetstoepasser na te boots. Die verdagtes verdien 'n stewige vonnis wat 'n sterk boodskap sal uitstuur aan ander misdadigers wat die name van hardwerkende wetstoepassers en nooddienswerkers deur die modder sleep." - SAPD