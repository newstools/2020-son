SOWAT agt sopkombuise in Missionvale in die Baaise Northerns het gister te midde van die Covid-19-pandemie ’n hupstoot gekry toe ’n plaaslike rugbyklub ’n stewige bedrag geld aan hulle geskenk het. Johnny Maarman, voorsitter van die Missionvale Rugbyklub, het gister gesê die idee om geld aan sopkombuise te skenk is ’n plan van die spelers en afrigters. Hy sê die idee om die skenking te doen het sowat twee weke gelede ontstaan. Volgens hom kom die geld uit die sakke van die spelers, afrigters en bestuur. Maarman sê die aanvanklike plan was dat die klub self ’n sopkombuis begin, maar met al die restrictions sou dit nie moontlik wees nie. Volgens hom is dit hoekom hulle besluit het om eerder die geld aan sopkombuise in Missionvale te skenk. Hy sê die raadslid van Missionvale, Teslin Booysen, gaan die geld gebruik om die sopkombuise van benodigdhede te voorsien. Maarman sê die skenking is ook gedoen omdat die gemeenskap die klub oor die jare baie goed ondersteun en die klub word deur die gemeenskap befonds. Volgens Maarman het die spelers besluit dis in tye soos dié dat hulle aan die gemeenskap moet teruggee. “As daar nood is, is dit net meer as reg om ons gewig in te gooi.” Bedank Maarman sê almal by die klub voel goed, gelukkig en is oorstelp van vreugde oor die skenking wat hulle gemaak het. Booysen het die klub bedank vir die bystand. Volgens hom het inwoners van Missionvale die inisiatief geneem om sop uit te deel as gevolg van die nood weens die nasionale lockdown en die feit dat mense soos huishulpe en deeltydse werkers nie werk toe kan gaan vir ’n inkomste nie. Booysen sê almal trek swaar. Volgens hom was die kospakkies wat die regering uitgedeel het nie genoeg om te voorsien in die groter nood van die gemeenskap nie. Volgens Booysen gaan die voorraad wat hy aankoop gelykop onder die sopkombuise verdeel word. Hy sê benewens die rugbyklub is daar ook ander mense wat vrywilliglik geld skenk en brood koop.