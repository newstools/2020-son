DIE afstammelinge van eerw. Jan en Katrina Jansen het onlangs ’n gedenkdiens in Firgrove gehou. Die diens is in die gewese AME kerk naby die plaaslike laerskool gehou. Volgens Dorian Lenox was hulle stamvader ’n boorling van Calvinia en sy vrou was van Zoar. Dit is nog nie seker hoe Jansen in die Helderberg beland het nie. In 1936 is die AME Kerk daar gestig en hy was die eerste predikant. Hy en sy skoonseuns het toe grond in Firgrove bekom en die eerste kerk met sy privaat begraafplaas daar gebou. Monument Dit het ook bekend geword dat die museum in Calvinia vir Jan gaan vereer deur ’n foto van hom daar te plaas. Hieroor is die familie baie trots. Lenox sê ook die familie het besluit om die begraafplaas op te gradeer en dat hulle graag ’n monument wil oprig vir almal wat daar begrawe is. Hy sê behalwe vir die kerk en die begraafplaas, het Jansen ook baie grond gehad wat hy as woonerwe aan mense verhuur het. In 1966 toe die Groepsgebiedewet ingestel is, moes die mense trek. Van die mense is destyds Macassar en Mitchells Plain toe. Mense wat familie in die begraafplaas begrawe het, word versoek om Lenox by 078 644 4574 te bel.