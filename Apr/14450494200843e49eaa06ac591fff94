INWONERS van die township Ravinia in Joubertina sê die Kou-Kamma-munisipaliteit charge hulle vir water wat na pie ruik. Met die uitbreek van die gevreesde Covid-19-pandemie is inwoners deesdae selfs meer gefrustreerd oor die kwaliteit van hulle drinkwater. Ravinia se mense dreig nou om hulle tot die Suid-Afrikaanse Menseregtekommissie te wend sodat daar aandag aan hulle klagtes gegee kan word. Volgens hulle dis die munisipaliteit net die een verskoning ná die ander op – sonder dat daar daadwerklik aandag aan die probleem gegee word. Moerige inwoners sê die watergehalte is so sleg, dit kan nie eens gebruik word om vuil klere in te was nie. Bernadine Hunter skuld die munisipaliteit meer as R34 000 vir uitstaande watergelde, maar sy sê daar kan nie van haar verwag word om op te dok vir water wat so vrot nie. “Hierdie stink water word al sedert 2009 aan my supply,” kla sy. “Ek het hierdie huis van my vyf jaar gelede van my ma geërf en die munisipaliteit gevra om die skulde af te skryf. “Hulle het my aansoek afgekeur en gesê ek moet R400 per maand betaal. Ek werk nie. Ál inkomste in die huis is my kind se maandelikse toelae van R445. Nou moet ek elke keer R14 betaal vir 10F drinkwater.” Hunter sê sy moet hierdie water steeds eers kook voordat hulle dit kan drink. Volgens haar jaag dit dan ook die geld op wat sy aan elektrisiteit spandeer. “Die water lyk soos urine en stink. “Met corona in die lug word daar van ons verwag om ons hande gereeld te was, maar hoe was jy jou hande met sulke stinkerige water?” wou Hunter weet. Sy meen die munisipaliteit het geen respek vir hulle nie; sy dink hulle word soos diere behandel. Nog ’n inwoner, Ellen Kapank, sê net die kleur van die water alleen maak haar klaar siek. Kapank sê: “Ek moet wag vir my man om smiddae water van sy werk af te bring voordat ek die wasgoed kan was. “Dit is ’n pynlike saak vir my hierdie. “My waterrekening was hierdie maand R3 000, maar hoe kan ek so baie vir vuil water betaal?” Juliana Block sê sy moet al van skooldae af hierdie water drink. “Ons het altyd loopmae van hierdie water gekry, maar ek kry dit nie meer sedert ek nou maar my werk se water drink nie. “Verder moet ek honderde rande per maand spandeer om gebottelde water te koop.” Die bestuurder van die Kou-Kamma-munisipaliteit, Phumelelo Kate, hou vol die water is nie skadelik vir menslike gebruik nie. Kate sê: “Hierdie water word per pyp vanaf die Joubertina-dam vervoer. Daar is geen moontlikheid van contamination nie. “Gereelde bakterie-toetse word gedoen en samples word geneem om die kwaliteit van die water te toets. Die kleur van die water kan aan die vegetation in die area toegeskryf word.”