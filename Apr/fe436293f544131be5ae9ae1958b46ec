DIE voormalige Chippa United kaptein Diamond Thopola meen Rhulani Mokwena is die regte breier om die Chilli Boys permanent af te rig. Thopola, tans ’n leenspeler van Orlando Pirates, het voorheen saam met Mokwena by die Buccaneers gewerk. Daarom voel hy dit kan net goeie dinge beteken vir die Baaise span. Thopola is tans besig om te herstel van ’n besering en het nog nie speelkans gekry sedert hy hom weer in Januarie by die Chilli Boys aangesluit het nie. “Ek hou daarvan om saam met Mokwena te werk en ek dink sy tipe afrigting is die toekoms,” het Thopola gesê. Chippa beleef ’n swak seisoen en is in die 12de plek. Voor die lockdown het die klub se kanse wipplank gery tussen oorlewing en relegasie. Die voormalige Bafana Bafana-verdediger meen dat Mokwena genoeg sal doen om die klub se status te verseker vir volgende seisoen. Mits daar nog sokker gespeel sal word. Ander bekende ligas in Europa het klaar hul seisoen beëindig. Thopola het gesê: “Ek dink Mokwena sal die spelers wat hier is, beter maak.  “Dis klaar ’n talentvolle groep.  Hulle kan net verbeter onder hom. “Ek is seker die klub sal nie gerelegeer word nie. Dalk kyk Safa en die PSL om epidemioloë te nader vir die opstel van ’n protokol om tot spel terug te keer.”