DIE uitvoerende hoof van Westelike Provinsie- (WP) en Cape Cobras-krieket, Nabeal Dien, het sy beurt gesluit verklaar. Dien het die afgelope 22 jaar in verskeie hoedanighede by Nuweland ge­dien. Die afgelope vyf jaar was hy die CEO. Die voormalige onder­wyser was lank betrokke by WP se ontwikkeling. Hy het ook in die een of ander stadium die portefeulje by bemarking, menslike hulpbronne, amateursake, stadion en vroue­spelers behartig. Dankie Hy sê: “Dit is met groot hartseer, ná ’n geweldige en ietwat verraderlike tyd, dat my krieketreis in die WP tot ’n einde kom. “Ek wil opreg dankie sê aan elkeen wat ’n direkte of indirekte impak op my loopbaan by hierdie trotse en geskiedenis-belaaide krieketvereniging gehad het. “Dit bring ’n einde aan meer as 20 jaar se diens aan ’n spel en provinsie wat my baie na aan die hart lê. Dit het ek in feitlik elke hoedanigheid gedien – van jeug, ontwikkeling, klub, vroue, stadion, bemarking en HR tot die hoogste elite-vlak van professionaliteit.” Volgens Dien, wat Saterdag 65 word, is die feit dat die Cobras onder eers Paul Adams en later Ashwell Prince se afrigterskap verskeie Protea- en SA A-spelers opgelewer het, vir hom ’n riem onder die hart. Hy is egter teleurgesteld dat daar nie silwerware in die Nuweland-glaskas is nie. “Hoewel ons trots is op die feit dat ons spelers vir SA A en die Proteas op­lewer, kan ons nie trots wees op die feit dat ons in dié tydperk nie ’n beker kon wen nie. “Ek het aan Prince (Cobras-afrigter) gesê dis great­ dat jy die spelers ontwikkel, maar dit vervang nie die wen van bekers nie.” Dien sê voorts: “Ja, dit was ’n hoogtepunt om die Malan-broers, Zubayr Hamza en Jason Smith te sien deurkom. “Dit maak ’n mens trots en jy voel goed. “So ook toe manne soos JP (Duminy), Vernon (Philander), Rory (Kleinveldt) en (Andrew) Puttick as o. 13- en o. 15-grootoog-seuns deurgekom het.” Dien dink ook die fran­chise se jeug- en skole­stelsels is nie tans ’n doeltreffende feader system vir die Cobras nie.