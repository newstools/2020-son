VIER verdagtes – drie mans en ’n vrou – is onlangs in Franschhoek weens die smokkel van dwelms en die oortreding van die Wet op Rampbestuur gearresteer. Volgens ’n woordvoerder van die Franschhoek-polisie, sers. Marize Mentoor, het die cops inligting ontvang van ’n voertuig wat dwelms vervoer. “Die voertuig is verlede Woensdagaand om 21:10 naby Môrelig op die R301 afgetrek. Drie mans en ’n vrou is vir besit van tik, Mandrax en dagga ter waarde van R5 000 en ’n groot som kontant gearresteer.” Die dwelms is agter die radio in die kar weggesteek. Volgens Mentoor het hulle in die hof verskyn op klagte van dwelmsmokkelary en ook omdat die Rampbestuur-wet oortree is deurdat hulle nie in die tyd van die lockdown by die huis gebly het nie.