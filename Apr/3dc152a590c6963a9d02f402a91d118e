SUE Pyler, ’n boorling van Pacaltsdorp in George, sê dit is belangrik dat ons die maatreëls moet volg wat die regering vir ons neergelê het. Dié radio-aanbieder wat die laaste paar jaar by RSG in Johannesburg werk, deel haar ervarings in die corona-virus-krisistyd. “Ek werk as deel van die noodsaaklike dienste, maar die tye wanneer ek tuis is, dan kan ek lekker laat slaap en ontspan. Pyler sê sy is bekommerd oor die mense wat nie aan die regering gehoor gee nie. “Ek sien mense steur hulle nie regtig aan die reëls nie. Hulle dink hulle is verhewe bo dit. Dis nie ’n goeie refleksie op hoe ’n mens grootgemaak is nie. “As die reëls daargestel is, moet ons dit volg. “Die eerste week was die paaie redelik stil, maar die tweede week het ek opgelet hoe mense nie ag slaan op die reëls nie. Veilig “Ek mis my vriende en om net ’n vinnig koppie koffie te kry of ’n wegneemete, maar ek het kom leer om weer nuwe resepte te probeer, want daar is nou meer tyd.” Dié radio- en TV-aanbieder raai mense aan om veilig in hulle huis te bly. “As jy die virus kon sien, sou jy nog so uitgegaan het? So, kom ons hou op selfsugtig wees. Dink aan ander en bly by jou huis. “My boodskap is: Dit gaan nie net oor jouself nie. Jy kan dalk dink jy is veilig, maar jy weet nie of jy die persoon by die winkel of huis kan aansteek nie. So, dink voordat jy rondbeweeg. “Wees veilig en bly by jou huis.”