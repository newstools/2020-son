ASHLEY Johnson kan voortaan dalk nog vir die Blou Bulle speel. Johnson is ’n veelsydige voorspeler wat ewe goed op haker en flank kan speel. Die 33-jarige boorling van Wynberg in Kaapstad het sedert 2012 in meer as 200 games vir die Engelse klub Wasps uitgedraf. Hy het ook talle kere die span aangevoer. Die seun van die voormalige Saru-stut Archie Johnson het tussen 2007 en 2012 vir die Cheetahs gespeel. In 2011 het hy die Springbokke in drie toetse verteenwoordig. Luidens Rapport wil Jake White, die Bulls se nuwe direkteur van rugby, Johnson oortuig om na Suid-Afrika terug te keer om een van sy senior spelers by die Bulls te word. White beoog ook om Russell Winter en Joey Mongalo by sy coaching-span te betrek. Winter was die Stormers se voorspeler-afrigter onder Robbie Fleck voordat Fleck einde verlede jaar sy pos verloor het. Winter se kontrak is toe nie deur Fleck se opvolger as Stormers-breier, John Dobson, verleng nie. Mongalo se kontrak by die Leeus as verdedigingsafrigter is vroeër vanjaar beëindig nadat hy twee jaar gelede in ’n Australiese hof van teistering aangekla is ná ’n voorval tydens ’n Superrugby-toer van die Leeus. Hoewel Mongalo op appèl vrygespreek is, was dit te laat om sy pos by die Leeus te red. In die Bulle se huidige afrigterskorps het White glo nét die skrum­afrigter, Daan Human, van sy pos verseker. White het onlangs aangedui dat hy Pote Human volgende jaar as hoofafrigter van die Bulls sal vervang. Human se ander hulpafrigters in Superrugby sluit in Chris Rossouw (agterlyn), Pine Pienaar (verdediging) en John-William Meyer (tegniese ontleder). White kon weens die Covid-19-inperking nog nie Pretoria sy nuwe tuiste maak nie. Hy woon tans in Hermanus. Gevolglik is daar nog geen gesprekke met die huidige spanbestuur gevoer nie. “Daar is nog geen kontrakte geteken of aanbiedinge gemaak nie. Hy praat wel tans met baie mense,” het Alfons Meyer, uitvoerende hoof van die Blou Bulle Maatskappy, gesê.