DIE Kaapstadse stadsraad moet boumateriaal teruggee aan inwoners wie se strukture hulle afgebreek het. Regter Bryan Hack het Vrydag in die Wes-Kaapse hooggeregshof Stad Kaapstad beveel om 130 mense toe te laat om terug te keer na die Empolweni-informele nedersetting. Hack het ook gesê die Stad moet seker maak daar is genoeg materiaal om 49 strukture mee op te rig. Luidens die tussentydse bevel moet die boumateriaal op 20 April tussen 10:00 en 12:00 aan die inwoners teruggegee word. Die bevel beïnvloed egter nie die stadsraad se reg om op te tree teen onwettige grondbesettings nie. Malusi Booi, mayco-lid belas met menslike nedersettings, sê die regter het 'n tussentydse beslissing op 'n humanitêre basis geneem sonder om die meriete van die aansoek in ag te neem. Booi voeg by dat die meriete van die aansoek ná die lockdown beslis sal word. “Die stad word toegelaat om onmiddellik nuwe onwettige strukture, wat opgerig word, te verwyder. Grondbesettings is onwettig. Die regter het hierdie aspek erken en grondgrype ten sterkste veroordeel,”sê Booi. 