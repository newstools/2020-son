ELKE krummeltjie kos help. Die Somaliese en Etiopiese gemeenskappe in die Baai het kragte saamgesnoer en onlangs 1 500 kospakkies in arm gebiede uitgedeel. Inwoners van agt gebiede – Wells Estate, Soweto-on-Sea, Walmer, Korsten, Schauderville, KwaDwesi Extension, Joe Slovo en Booysenpark – het baat gevind by dié inisiatief. Die voorsitter van die Somaliese Gemeenskapsdiens-en-Vlugtelingsentrum, Said Mohamed, sê honger ken geen ras, geloof of nasionaliteit nie. Mohamed sê: “Pres. Rama­phosa het ’n beroep gedoen op almal wat kan, om te help in dié moeilike tydperk en dis presies wat ons doen. “Ons doen besigheid in dié gemeenskappe en ons ken en sien die omstandighede waaronder hulle moet lewe.” Mohamed sê hulle is nou al ’n week lank besig om die kospakkies in dié gemeenskappe uit te deel. Hoop ’n Gemeenskapsleier van Booysenpark, Daniel Makeleni, het sy dank en waardering uitgespreek vir Mohamed-hulle se uitreikingspoging. Makeleni sê: “Die Somaliërs en Etiopiërs help ons mense en ek hoop ons mense sien dit raak sodat ons in vrede en harmonie met die buitelandse spazawinkel-eienaars kan leef. “Ons mense is honger en die Sassa-kospakkies is eenvoudig nie genoeg nie.”