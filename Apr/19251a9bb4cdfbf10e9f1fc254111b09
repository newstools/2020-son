IN TYE van teëspoed word jou karakter tot die uiterste beproef. Die voormalige goalie coach van Bafana Bafana André Bronkhorst is al te bewus hiervan. Hy het ook sy fair share gekry as beroepspeler en goalie coach van verskeie plaaslike en Premier­liga-spanne. Toe Bronkhorst destyds op Santos se boeke was, was die People’s Team byna gerelegeer. Dis toe “Boere”, soos die goalie genoem is, op die speelveld begin “stock vat” van die groter prentjie en later in die laat-1980’s en vroeë 90’s sukses met Santos geproe het. Nou waarom rol die oud-Bloemfontein Celtic goalie coach­ die klok terug? Wel, dis omdat Bronkhorst nie die grootste opkoms gehad het by die launch van sy goalkeeping-akademie vroeër die maand by die Sarepta Sportkompleks nie. Net so 20 belangstellendes het uitgesteek. Natuurlik moet die corona-virus-pandemie in ag geneem word. “My goeie vriend die voormalige Ajax Cape Town- en Kaizer Chiefs-speler Dominic Isaacs het van sy ervaringe kom deel,” vertel Bronkhorst, wat laas seisoen die Nasionale Eerste Liga met Stellenbosch gewen het. “Maar ja, ek was nogal bietjie verbaas oor die turnout. Maar geskiedenis het my wyser gemaak en geleer dis nooit waar jy in die lewe begin nie, maar waar jy eindig. “Ek het groot planne vir die goalie-akademie. Dis vir ju­niors én seniors. Ek beoog om van die seniors op te lei sodat hulle ook na die juniors kan omsien. Dit sluit ’n holistiese benadering in om te help om goeie burgers te skep. “Maar soos jy weet, speel finansies ook ’n rol en jy het nie altyd die means nie. Hier en daar kry ek bietjie support van individue soos Robbie Santo en Shawn Bester, wat onderskeidelik ’n kos- en sportmaatskappy besit. “So, ek is baie dankbaar en geseënd in daai opsig,” het Boere bygevoeg. Die passievolle Bronkhorst kan weens sy goeie bande met Kuilsrivier-sokkerklub gebruik maak van die Sarepta-sportkompleks om die jong talent van die noordelike voorstede op te lei. Dis natuurlik ook belangrik dat jong opkomende sokkertalent bewus gemaak word van die voorgangers van Kaapse sokker. “Kyk, dis nou nie van die beste of swakste geriewe nie, maar dis safe en ek kan die jonges oplei,” verduidelik Bronkhorst. “Ek sukkel al die laaste paar jaar om ’n venue te bekom. Oral waar jy gaan, is dit net rugby. Ek kan nie toelaat dat sulke dinge my terughou nie. “Ek is ook nie hierin om ’n buck te maak nie. “Ek is lief vir die game en wil die minderbevoorregtes ook aan die game expose én hulle life en sokker skills slyp. “Tyd is min en ons moet mekaar support en upskill.”