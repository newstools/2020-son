DIE gevoelens van Luis Suárez, striker van Barcelona, is seergemaak. Die boorling van Uruguay kla omdat “venynige” dinge oor die Catalans gesê is ná berigte dat hulle nie ’n pay cut wil vat nie. Barça se kaptein, Lionel Messi, ??het onlangs bevestig dat sy span ingestem het tot ’n 70% pay cut weens die corona-virus-pandemie wat die huidige seisoen gestaak het. Dae voor Messi se aankondiging is berig dat die Barcelona-spelers ’n pay cut verwerp het. Dit het glad nie goed onder die groep spelers afgegaan nie. “Baie venynige dinge oor die pay cut is in die groep gesê,” sê die voormalige Liverpool-ster. “Mense het gesê ons Barcelona-spelers wil dit nie aanvaar nie. “In ander berigte is daar gesê ander van die klub se lede het ’n ooreenkoms bereik. “Die waarheid is dat ons gewag het om die beste oplossing vir die klub te vind. “Dit maak seer wanneer mense so sê, want ons is altyd die eerste mense wat ’n ooreenkoms wil bereik. “Ons weet mos van die klub se situasie en ons is bereid om ons deel te doen. “Ons plaas altyd die klub se belange eerste en dié situasie is geen uitsondering nie.” Suárez maak dit ook duidelik dat “geen speler” in die groep ’n pay cut verwerp het nie. Hy sê: “ ’n Wedersydse ooreenkoms is bereik tussen die klub en spelers. “Die kapteins het met die president gepraat en niemand het dit verwerp nie.” – AP