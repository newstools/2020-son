DIE corona-virus is besig om vinnig sy tentakels in die Suid-Kaap in te slaan. Die Tuinroete Distriksmunisipaliteit staan sedert 1 April al op 30 positiewe gevalle. Dít word gevolg deur Kaapse Wynlande met 22 gevalle. Kannaland is tans die enigste munisipaliteit wat nog geen positiewe gevalle het nie, hoewel mense al getoets is. Nadia Ferreira, woordvoerder van die department, sê: “Al ons hospitale is toegerus om pasiënte te toets wat aan die vereistes vir toetsing voldoen. “Gesondheidsfasiliteite het begin om die getal pasiënte te verminder deur mense te versoek om net hospitale en klinieke te besoek as hulle baie siek is of ’n bestaande afspraak het. Voorraad Tydens die tydperk van die lockdown sal daar geen besoektyd by hospitale wees nie. Net noodsaaklike mediese sorg en operasies sal voortgaan. Pasiënte op chroniese medikasie sal twee maande se voorraad ontvang waar moontlik. Pasiënte met TB word aan­gemoedig om steeds hulle medikasie by die kliniek te kry. Pasiënte sal steeds voorkomende dienste soos gesinsbeplanning, immunisasie en voor- en nageboortesorg ontvang, asook dienste vir afsprake wat bevestig is. ’n Taxi wat te veel passasiers in gehad het, moes die helfte van sy passasiers aflaai. Honderde mense is reeds toegesluit en boetes van R1 500 tot R5 000 is uitgereik.