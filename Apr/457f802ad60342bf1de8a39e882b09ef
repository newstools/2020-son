’N BEWAARDER van die Warmbokkeveld-gevangenis vrees dat hy Covid-19 opgedoen het nadat hy in die Ceres-tronkselle opgesluit was. ’n Dag nadat hy in die selletjies geslaap het oor hy na bewering die lockdown-regulasies oortree het, is ’n polisielid by die polisiestasie positief getoets vir die nuwe corona-virus. Die polisiestasie het toegemaak en dit moes ontsmet word. Johann Jones sê hy is vroeër getoets toe verskeie bewaarders by die tronk positief getoets is. Sy uitslae was negatief. Nou vrees hy dat hy hom weer sal moet laat toets. Sy nagmerrie het verlede Donderdag begin toe die cops en ’n taakmag van die tronk hom gearresteer het oor hy winkel toe gegaan het. Hy sê die cops het aan hom gesê hy mag nie buite gewees het nie omdat van die bewaarders by die tronk positief getoets is. Tot dusver is 129 bewaarders landwyd al positief getoets vir die corona-virus. ’n Omgekrapte Jones sê: “Ek is getoets vir Covid-19, maar was negatief. “Ons het permitte gekry om winkels toe te gaan om kruideniersware te koop. “Ek het die permit by my gehad en ook die groceries wat ek gekoop het, maar steeds het hulle my opgesluit. “Nadat ek my inkopies in die dorp gekoop het, het my niggie my gevra om haar huis toe te vat. “Sy was by die dokter. Op pad het ’n wit motor van die tronk se taakspan ons agtervolg. “Hulle het my amper van die pad afgery. “Ek het gestop om te luister wat hulle wil hê. “Een bewaarder het met ’n vuurwapen uitgeklim en ek het hom met traangas in sy gesig gespuit. “Ek het weggejaag, en toe ek in die dorp kom, was daar ’n vrag verkeersbeamptes en cops wat my inwag. Ek het verbygejaag en op ’n veilige plek gaan stop. “Ek het hulle my permit gewys, maar nog wou hulle niks gehoor het nie. “Hulle het my opgesluit en die volgende dag ’n datum gegee wanneer ek in die hof moet verskyn.” Jones beweer R5 000 het uit sy motor verdwyn nadat die cops dit deursoek het. Mark Mentor van die gemeenskapspolisiëringsforum in Ceres het ’n beroep op inwoners gedoen om die lockdown-regulasies te respekteer, aangesien die getal Covid-19-gevalle in die dorp kommerwekkend is. Verset Mosele Sehloho, woordvoerder van die departement van korrektiewe dienste, wou nie kommentaar lewer nie, aangesien die bewaarder nie aan diens was tydens die voorval nie. Volgens kol. Andrè Traut, ’n woordvoerder van die polisie, het ’n 50-jarige man Dinsdag in die hof verskyn op klagte dat hy hom teen arrestasie verset het en weens die verbreking van die lockdown-regulasies.