DIE sanger en musikant Brendt Wayne de Wet van Pniël sê die inperking het hom geleer om die klein dingetjies in die lewe te waardeer. “Ek het baie gigs verloor en die finansiële impak is groot. Dis nie maklik nie, maar ons druk deur en bly gefokus. “Die een ding wat ek geleer het, is om meer tyd by my familie deur te bring. My geloof is ook versterk. “Dis ’n harde en swaar tyd, veral vir baie musikante. Maar gebruik die tyd om ander talente in jou te ontwikkel, want jy het nou meer tyd. “Bly hoopvol, want dit sal ook verbygaan. Daar word mos gesê elke donker wolk het ’n silwer randjie.” Die musikant sê verder hy geniet dit om uit te saai by die gemeenskapsradiostasie MFM in Stellenbosch, waar hy ’n afternoon show aanbied. “Ons moet net by die huis bly en veilig wees. Laat ons maar gehoorsaam wees aan die regering, soos die ou mense gesê het. Daar is altyd iets positiefs in die negatiewe.” Brendt se nuutste single, “Flying Higher”, wat hy saam met die sangeres Bianca Solomons uitgereik het, is ’n aanmoediging dat wanneer jy deur ’n moeilike tyd gaan, dit ook tot ’n einde kom. “Ek het ook geleer sonder die Here in my lewe is ek niks. “Kom ons maak die beste van die situasie. Met die regte gesindheid gaan ons dit maak.”