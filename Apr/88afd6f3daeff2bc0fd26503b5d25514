DIÉ heilsame, stewige oondgereg is propvol groente en net die regte ding vir ’n groot gesinsete. Die resep maak genoeg vir 4 tot 6 mense. Bestanddele: 2 aartappels, in klein blokkies gesny 1 ui, gekap 1 wortel, gerasper sonneblomolie 1 knoffelhuisie, gekap halwe bossie spinasie, gekap 1 x 300 g-blik boeliebief, in blokkies gesny 1 x 410 g-blik tamatie-en-uie-mengsel 50 g tamatiepasta 1 ml (¼ t) gemaalde neutmuskaat sout peper 4 murgpampoentjies, gesny 125 ml (½ k) broodkrummels 125 ml(½ k) cheddar, gerasper Metode: 1. Kook die aartappelblokkies stadig in soutwater tot sag. Dreineer en hou eenkant. 2. Braai die ui en wortel in ’n bietjie verhitte olie tot sag. Voeg die knoffel en spinasie by en roerbraai totdat die spinasie sag is. Voeg die boeliebief, tamatie-en-uie-mengsel en tamatiepasta by en laat 5 minute prut. Voeg die neutmuskaat by en geur na smaak met die sout en peper. Skep die mengsel in ’n gesmeerde oondbak. 3. Verhit ’n bietjie olie in ’n pan. Braai die aartappelblokkies en murgpampoentjies tot sag. Skep al die groente op die biefmengsel. 4. Meng die broodkrummels en kaas en sprinkel oor die groente. 5. Plaas die bak in ’n voorverhitte oond en bak die gereg teen 180 °C totdat die groente-bolaag krakerig en effe bruin is.