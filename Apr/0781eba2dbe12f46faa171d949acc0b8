DIE aantal sterftes weens Covid-19 in Suid-Afrika het tot 34 gestyg. Zweli Mkhize, minister van gesondheid, het Woensdagaand 7 nuwe sterfgevalle bekendgemaak. Daar was 'n vertraging in die aankondiging van die sterftes met van hulle wat reeds oor die naweek dood is. Vyf van die sewe is van KwaZulu-Natal.  Drie mense ('n 73-jarige vrou van KZN, 'n 79-jarige vrou van KZN en 'n 50-jarige man van Gauteng) is  Maandag dood. Die aantal mense wat reeds positief getoets het vir Covid-19 het ook tot 2 506 gestyg. Meer as 90 000 toetse is alreeds gedoen. Mkhize het ook aangekondig die Multichoice-groep en die Soweto-sokkerklubs, Orlando Pirates en Kaizer Chiefs, gaan in 'n vennootskap met die departemente van gesondheid en sport, kuns en kultuur vorm om beskermende toerusting te versprei. Kaizer Motaung, voorsitter van die Kaizer Chiefs, het gesê dit gaan nie oor die grootte van die bydrae nie, maar oor solidariteit en opoffering. 