DIE Suid-Afrikaanse Rugbyunie (Saru) het met ’n radikaal veranderde kalender vir die 2020-seisoen vorendag gekom. Saru hoop die spelers kan op 5 Junie weer na die rugbyveld terugkeer. Rapport berig die beheerliggaam het laas week video-vergaderings met die spelersorganisasie MyPlayers gehou. Hulle het saam met ’n nuwe plan vorendag gekom. Saru teiken 5 Junie as die datum wanneer hulle beoog om rugby weer aan die gang te kry. Dit sal egter net kan gebeur indien hulle die groen lig van die Suid-Afrikaanse regering kry. Daar is ’n plan aan die spelersorganisasie voorgelê. Die plan behels ’n toernooi van twee maande waarin die land se Superrugby-spanne (die Bulls, Lions, Sharks, Stormers) en die Pro14-spanne (Cheetahs en Kings) mekaar die stryd gaan aansê. Die Rugby Championships sal in Augustus en September gespeel word. Die Provinsiale Rugby Challenge en die Currie Cup sal ook teen dié tyd afskop. Die Springbokke se twee toetse teen Skotland, wat oorspronklik in Julie sou plaasvind, sal nou na Oktober geskuif word. Die toets in Julie teen Georgië sal nie meer plaasvind nie. Die toetse in November teen Italië, Ierland, Frankryk en Wallis sal vanjaar in Europa soos beplan voortgaan. As die seisoen weens die corona-virus nie hervat kan word nie – en rugby vir die hele jaar tot ’n einde gebring word – staar ’n geskatte finansiële verlies van ongeveer R200 miljoen SA Rugby in die gesig.