IN TYE van lockdown en die gevreesde corona- virus, het mense nog tyd om moord te pleeg. En grusaam was die toneel soos beskryf deur Cedric Rademeyer van Timothy Valley toe hy Saterdag op sy skoonsuster se lyk afgekom het. Rademeyer het tot groot skok afgekom op die verbrande lyk van Emerencia Exteen in haar huis in Bloemendal. Exteen het saam met haar seun in hul huis in Denson-straat gebly. Haar seun was ten tye van die tragedie besig om te werk. Volgens Rademeyer het sy skoonsus se bure Saterdag net ná 12:00 gille gehoor. “Ek was verbaas dat niemand gaan loer het nie, juis omdat Emerencia alleen was,” vertel Rademeyer. “Sy (Exteen) was veronderstel om by haar werk te wees en ek het gaan kyk. Bloed “Nooit het ek egter kon dink dat ek haar dood in haar huis sou aantref nie.” Volgens hom was sy skoonsuster se vloer met bloed besmeer en daar was duidelike tekens van ’n bakleiery. “Die moordenaar het haar lyk ook aan die brand gesteek en dit is net ’n miracle dat die hele huis nie afgebrand het nie.” Sy vrou en Exteen se suster, Yolanda Rademeyer, het haar suster beskryf as iemand wat haar jare mooi gedra het. “Sy was lief daarvoor om mooi aan te trek. Dit voel nog so onwerklik dat sy nie meer daar is nie. “Sy het haar hart vir die Here gegee. En wat so wonderlik is, is dat hoewel die TV tydens die brand beskadig is, het haar doopsertifikaat niks oorgekom nie,” het ’n hartseer Yolanda vertel. Emerencia se kerk, die Ebenezer International-kerk, het op sy WhatsApp-groep verskeie boodskappe van bemoediging en simpatie aan haar naasbestaandes opgedra. Haar seun, Remano Josephs, sê daar is baie dinge oor sy ma se moord wat nie vir hom sin maak nie. “My ma het ’n wond agter haar nek gehad en niks is uit die huis gesteel nie, want die twee flatscreen-TV’s was nog daar. Ander valuables is ook nie gevat nie. “Nadat sy vermoor is, is die deur toegesluit en die huissleutel in die neighbours se jaart gegooi,” vertel hy. Volgens die bedroefde seun het die cops hom gesê dat hulle nie verkragting as ’n moontlike motief vir die aanval en moord op sy ma kan uitsluit nie. Kapt. Sandra Janse van Rensburg, ’n polisiewoordvoerder, sê hulle het ’n moorddossier geopen en verlang die publiek se hulp om die skuldige(s) op te spoor. Mense met inligting word gevra om die ondersoekbeampte, konst. Ralton Tarentaal te bel by 082 442 1633 of Stop Misdaad te kontak by 08600 10111.