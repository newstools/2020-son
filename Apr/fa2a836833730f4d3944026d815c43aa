ABRAM Nteo is aangestel as Chippa United se nuwe hulpafrigter. Nteo is nou die Chilli Boys se tweede in beheer onder die breierskap van Rhulani Mokwena. Nteo, ’n voormalige afrigter van Bloemfontein Celtic se reserwespan, vat oor by Mbuyiselo Sambu. Sambu dien ook as Chippa se reserwespan se hoofafrigter nadat Daine Klate vroeër die seisoen in die pad gesteek is. Nteo spog met ’n hele paar kwalifikasies agter sy naam, soos ’n Safa B-lisensie en hy’t ook reeds Royal Eagles in die Nasionale Eerste Liga afgerig. Die Chippa-woordvoerder, Lukanyo Mzinzi, sê daar is besluit om Nteo in te bring om Sambu se take te verlig. “Sambu doen uitstekende werk met die reserwes in die MultiChoice Diski-toernooi, terwyl hy moes hand bysit by die seniors. “Ons wil net seker maak dat hy aanhou goeie werk doen met die reserwes. Ons moet ook verseker dat ons seniors die nodige hande het om ons hoofafrigter, Rhulani Mokwena, te help,” het Mzinzi gesê. Die Chilli Boys is nes die res van die wêreld nou op ys, maar dit stop nie kontrakonderhandelinge nie. Kaizer Chiefs soek glo nou vir Thabo Rakhale. Rakhale het na bewering ’n nuwe kontrak van die hand gewys. Dit is dalk nou net ’n kwessie van tyd voordat hy ’n aankondiging maak oor sy groot skuif Naturena toe.