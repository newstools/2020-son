OLE Gunnar Solskjær (manager) beweer hy is goed voorbereid vir wanneer die Red Devils uiteindelik weer kan speel. Solskjær meen danksy die tegnologie kan hy ook darem nog in kontak bly met sy United-sterre terwyl hulle in limbo is weens die onsekerheid rondom die corona-virus-krisis. Die Premierliga is gestaak tot minstens 30 April weens die pandemie en daar word gevrees dat die seisoen weer uitgestel sal word wanneer die EPL-owerhede môre vergader oor die pad vorentoe. Vreemd Solskjær kan, nes die meeste van die wêreld se coaches, nie in lewende lywe met sy span oefen nie, maar die Noorweër sê hy is gedurig in kontak met sy spelers. Volgens Solskjær is dit om vas te stel of hulle gereed is vir wanneer die seisoen weer hervat word. “Natuurlik is ek gewoond daaraan om hulle elke dag vir ure en ure op die oefenveld te sien, so dis nogal effe vreemd,” sê Solskjær. Idee “Maar ek hou noue kontak met hulle oor Whats­App-groepe en -boodskappe en ons beplan vir wanneer ons terugkom en watter soort sessies ons moet aanpak wanneer ons begin. “Maar dit is so vreemd en onbekend, want ons het nie regtig ’n idee nie en is nie 100% seker wanneer ons weer kan begin nie. “Dis nou die goeie ding van tegnologie en ons is gelukkig in dié opsig. Ons kan kontak behou en mekaar sien. “Ons kan boodskappe stuur en vinnig antwoorde kry en ons kan soms die outydse telefoonoproep doen en net praat.” – AP