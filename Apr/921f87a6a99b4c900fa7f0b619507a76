DIE musikant en sanger Michael Lindt is vol moed en kyk die lewe vierkant in die oë. Hy is van Ceres en woon deesdae in Oudtshoorn. Michael vertel Covid-19 het groot finansiële gevolge vir hom ingehou. “Dit het my geleer om buite die boks te dink,” vertel hy. Hy verduidelik in dié moeilike tyd gryp hy God se beloftes aan. “Die vers in die Bybel wat my in dié tyd inspireer, is: ‘Wees sterk en vol moed. Wees nie bevrees nie en word nie verskrik vir hulle nie, want die Here jou God trek saam met jou. Hy sal jou nie begewe of verlaat nie.’ ” Michael vertel hy skryf gereeld nuwe songs en hoop om dalk teen die einde van die jaar ’n nuwe album uit te reik. “Ek weet vir seker dat die Here alles ten goede sal laat uitwerk.” Die sanger vertel die musikant Julius Magan se musiek is vir hom ’n groot inspirasie. Geloof Verder inspireer sy pragtige vrou, Marelize, hom ook baie. “Ek sukkel soms om uitdagings te hanteer, maar my geloof in God help my elke keer. “Die tema ‘elke wolk het ’n silwer rand’ is die hoop wat ek wil deurgee in my musiek en liedere.” Die musikant is dankbaar dat hy sover vier albums kon uitreik. Sy nuutste album is getiteld Nuwe Genade. “Dit gaan oor die Here se genade wat elke dag nuut is,” laat hoor hy. Michael se musiek word gereeld op plaaslike radiostasies gespeel.