DIE Southern Kings-breier, Robbi Kempson, sê as hulle ’n afrigter soos Rory Duncan of Allister Coetzee kan lok, sal dit goed wees vir die franchise. Son het betroubaar verneem Duncan, die Worcester Warriors-breier, is weer in die prentjie vir die job by die Kings oor sy kontrak by die Warriors verstryk. Hoed Hy was een van die vorige vier afrigters na wie die Kings gekyk het voordat Kempson tydelik aangestel is vir dié seisoen. Soos voorheen berig, is Coetzee se naam saam in die hoed omdat hy ook beskikbaar is. Die Kings se instaan-breier vir die huidige seisoen, Kempson, meen die breiers wat genoem word, sal wonderlike aanstellings wees. “Ongelukkig kan ek nie sê of daar wel met enige van die afrigters gepraat word nie. Dis basies weens die huidige posisie waarmee almal sukkel – die Covid-19-pandemie. Ons kan regtig in dié stadium nie enige kontrakgesprekke met enige iemand hê nie, want ons weet doodeenvoudig nie wanneer die situasie sal verbeter nie,” verduidelik hy. Kempson voeg by soos die meeste ander professionele sportkodes wag hulle ook op die regering en hul beheerliggaam, SA Rugby, voordat hulle enige besluite kan neem. “Daar is spelers wie se kontrakte ook verstryk, maar weereens is dit moeilik om enige gesprekke te hê as ons nie weet hoe en wanneer die situasie ons sal toelaat om weer rugby te speel nie.” Kempson meen as daar wel tussen Duncan en Coetzee gekies moet word, glo hy die Kings sal nie ’n fout met enige van die twee kan maak nie. “Beide afrigters het ’n uitstekende agtergrond en het ook sterk affiliasies met Oos-Kaapse rugby. Coetzee is ’n voormalige Springbok-breier, hy kom van hier en het klubrugby hier begin afrig. Definitief “Duncan het vir OP gespeel en by Grey High begin met sy afrigtingsloopbaan. Hy het ook Pro14-ervaring nadat hy die Cheetahs in hul eerste seisoen in die kompetisie afgerig het.” Kempson sê dié is definitief die tipe afrigters wat die franchise sal kan help en vorentoe kan vat.