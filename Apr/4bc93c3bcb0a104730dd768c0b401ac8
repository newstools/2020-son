"ONS is uit die maag uit (honger). "Dit is al rede hoekom ons nou hier kos kom soek." Dit is die woorde van ’n groep jong kinders van Calvinia, wat vandeesweek op ’n video vasgelê is waar hulle deur vullis na kos soek. Die kinders sê hulle het nie ander uitweg nie, want hulle het ook nie kospakkies gekry nie. "Die mense kyk jou by die gesig as hulle kospakkies uitgee." Na verneem word is die videos Dinsdag by 'n stortingsterrein in Calvinia gemaak en gemeenskapswerkers het hul hande vol met behoeftige mense. Een inwoner vertel: "Weens die behoefte aan kos is die strate nie so stil soos wat die wetstoepassers dit wil hê nie. "Mense is honger en as daar niks is om te eet nie, gaan hulle uit." Woensdagaand het die gemeenskap se frustrasies breekpunt bereik. Selvin Thys, 'n gemeenskapsleier, vertel: "Alles het begin toe 'n jongman na sy broer se huis geloop het." Die man sou by sy broer se huis gaan eet, sodat hy sy pille kon drink. Thys vertel: "Die man is deur Springbok se polisie genader en beveel om huis toe te gaan. Dit is hierdie wat gemaak het dat openbare geweld in byna elke straat uitgebreek het. "Inwoners het op ’n rampage gegaan en tyres in die gebied gebrand. Die polisie is met klippe bestook." Brig. Mohale Ramatseba, 'n polisiewoordvoerder, sê: "Beamptes het die groepe met rubberkoeëls uitmekaar gejaag. "Sewe mense is vir openbare geweld en die oortreding van die nasionale lockdown regulasies aangekeer." Thys, wie ook lid is van Operasie Calvinia Skoonmaak, voeg by: "Die mense is nou moeg van die lockdown, want daar is 'n nood. "Mense is moeg en honger. Nie almal kan by die departement van maatskaplike ontwikkeling se kospakkies baatvind nie en dit maak mense frustrated."