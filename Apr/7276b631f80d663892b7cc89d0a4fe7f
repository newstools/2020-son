SHANNON Devoy, vete­raan-jokkie van die Baai, pleit om finan­siële hulp vir dié in die laer inkomstegroep. “Ek hoop van harte êrens sal ’n poging aangewend word om jokkies wat nie so baie soos ander verdien nie, finansieel by te staan in dié tyd van inperking. Skenker “Dié jokkies is ook lojale dienaars van die sport. Met die inperking wat dalk daartoe kan lei dat ons tot drie maande nie byeenkomste sal hê nie, het ons nou hulp nodig. “Veral dié in die laer inkomstegroep. Wat ons nóú nodig het, is ’n weldoener of skenker.” Devoy is vol lof vir die Oppenheimers en Ruperts wat albei R1 miljard geskenk het om die ekonomie te stimuleer. “Hulle is great mense in die wedrenbedryf en het voorheen in ander areas ook gehelp,” sê hy. Devoy sê hy neem die corona-virus baie ernstig op en is tans by geen stalbedrywighede betrokke nie. “Ek wil nie kanse waag nie. Daarom gebruik ek, my vrou, my seuns en kleindogter die kans om rustig saam te wees.” Devoy, die oudste aktiewe jokkie in die land, sê hy het nog geen uittreeplanne nie. “Beslis nie. Ek voel nog sterk. “Ek sal uittrede oorweeg wanneer God vir my ’n ander deur oopmaak of as ek belangstelling begin verloor.” Devoy is steeds in die sewende hemel nadat hy op 25 Maart op Fairview met die 18-1-buiteperd Ninjinsky’s Son vir Grant Paddock se stal gewen het.