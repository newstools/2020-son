DAAR is geen kortpad na sukses in die lewe of in sport nie. Vra maar net vir die lede van die Vredenburg/Saldanha-krieketklub. Dit het dié Weskussers 30 jaar geneem om weer as Boland se Premierliga-kampioene gekroon te word. Die Krewe, soos dié span bekend staan, het die afgelope seisoen met die Boland se bestes afgereken. Dít het hulle boonop vermag sonder ’n voltydse afrigter. “Dis ’n reuse-prestasie vir ons,” vertel Louis Hartzenberg, voorsitter van Vredenburg/Saldanha aan Son op Sondag. “Dit wys jou net – harde werk, talent, dissipline, toewyding, passie en geloof kan sukses moontlik maak. Dít ten spyte van die ongunstige kontekstuele faktore.” Volgens Hartzenberg kan die sukses toegeskryf word aan die uithaler-spanpoging, waar die voormalige provinsiale spelers Quinton Kannemeyer en Anwell Newman, en die ervare Marshall Menas saamgespan het om die Krewe weer die beste te maak. Vraag Dít, tesame met die Saldanha-rugbyklub se 2019 Groot Uitdaagbeker-sukses, is twee van die grootste sportprestasies wat die Weskus-gemeenskap al ervaar het. Die vraag op almal se lippe is nou of die Weskus as sportgemeenskap besig is om soos ’n feniks uit die as te verrys en sy regmatige plek in Bolandse en Wes-Kaapse sport in te neem? “Beslis,” antwoord Hartzenberg. “Dis maar net die begin. Maar ons sal die inkoop van alle rolspelers, soos die departemente van sport en onderwys moet kry. “Dan ook die sakegemeenskap van ons streek wat betrokke moet raak. Dit is van kritieke belang as ons wil voortbou op die sukses.” Die pad na die titel, verduidelik Hartzenberg, het op ’n Donder­dagaand in September 2008, ná ’n oefensessie, begin. “Terwyl ons terugstap klubhuis toe, het spelers aanmerkings begin maak oor die haglike toestand van die klubhuis. “Toe was ek nog ’n speler en ons het geen borge gehad nie. Met net talent en die wil om die spel aan die gang te hou, het ons begin om met ’n paar rol­spelers te praat. “Ons het met lede vergader. Ek is toe as voorsitter verkies. Die nuwe bestuur moes ’n tienjaar-plan en ’n driejaar-vorderingsplan op die tafel plaas,” verduidelik hy. Hartzenberg, ’n onderwyser van beroep, sê die blootstelling aan die T20-formaat het ’n reuse-bydrae gemaak om doelwitte op die veld te kon bereik. “In 2009 het ons in die Boland T20-semifinaal teen Maties verloor en in 2010 verloor ons teen Brackenfell in die Wes-Kaapse uitspeel. “Die Maties as Universiteitspan kon nie aan die provinsiale of nasionale klubtoernooi deelneem nie, en ons het die Boland verteenwoordig. “Maar in 2011 wen ons die Boland se T20-titel teen Hermanus,” vertel Hartzenberg. In 2012 verloor Saldanha teen Maties in die eindstryd om die Premierliga-titel. “Ons is terug na die beplanningsbord en moes weer momentum opbou en met nuwe perspektief na die ontwikkeling binne ons klub kyk. “Daar is toe besluit om aandag te gee aan die opgradering van die klubhuis en oefenfasiliteite. Gelukkig het die plaaslike munisipaliteit ingeklim om die fasiliteit op te gradeer.” ’n Deurbraak vir die klub se ontwikkeling kom in 2015 toe Krieket Suid-Afrika (KSA) met die hulp van die Boland ’n jeugontwikkelingsentrum vestig. Twee jaar later beloon die KSA die klub vir sy toewyding aan die projek met die prestigeryke Blue Flag Status-toekenning. Hartzenberg skryf ook die sukses van die Premierliga-titel toe aan veral die toewyding van die kaptein, Kannemeyer. “Senior spelers soos Shane Summers, Horatio Cornelissen en Tommy Kannemeyer verdien ook uitsonderlike lof,” laat hoor hy. Hartzenberg meen die Weskussers se sukses moet as bloudruk dien vir hoe daar in ander gemeenskappe beplan moet word vir volhoubare sukses. Hy sê: “Ons moet ons jeugontwikkelingsprogram uitbrei na meer skole en gereelder klinieke hou. Sportontwikkeling sonder ondersteuning is uiters moeilik. “Daar moet samewerking van alle sfere wees. “Plaaslike munisipaliteite sal moet inkoop en die Wes-Kaapse departement van sport sal ’n groter rol moet speel. Selfs die departement van onderwys sal ’n anderse rol moet beding oor hoe hy sport verder wil ontwikkeling en uitbrei in skole.”