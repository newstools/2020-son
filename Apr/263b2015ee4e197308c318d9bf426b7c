RIRI het haar derra se lewe gered. Rihanna se pa, Ronald Fenty (66), is in sy geboorteland Barbados positief getoets vir die corona-virus , maar hy het die virus se gat geskop danksy sy dogter en haar tjieng. Oom Fenty vertel trots: “My dogter Robyn het elke dag op my ingecheck. “Ek het gedink ek gaan sterf. Ek moet sê, ek is so lief vir jou, Robyn. Sy het so baie vir my gedoen. Ek waardeer alles wat sy vir my gedoen het.” Die sangeres en sakevrou het sommer vir haar derra sy eie ventilator gekoop. Oom Fenty vertel aan The Sun sy dogter het ’n ventilator na sy huis op die Karibiese Eilande gestuur. Nou, twee weke nadat hy in kwarantyn was by die Paragon Isolation Center, is hy genees. Hy rus nou by sy huis. “Ek wil hê almal moet in die huis bly. Hierdie is ’n ernstige situasie, baie meer ernstig as wat mense besef. Bly asseblief by die huis,” soebat oom Fenty.