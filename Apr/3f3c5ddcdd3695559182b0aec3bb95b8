AS dit nodig is vir die Rhodes Food Group om as gevolg van Covid-19 sy deure te sluit, sal al sy werknemers finansieël uitgesort wees. Maar vir nou bly dié fasiliteit oop vir die produksie van noodsaklike kosvoorraad. Sò lui 'n persverklaring van RFG wat hulle gister uitgereik het. Dit kom ná twee mense in die vrugteproduksie-afdeling van dié massiewe maatskappy positief vir die virus getoets is. Werkers was ontevrede dat die maatskappy nie heeltemal of vir 'n paar dae gesluit was nie. "Ons is 'n baie groot fabriek. Dis produksie en labeling en warehouse en die admin staff. Ons is meer as 2000 mense op site. Tulbagh, Gouda, Saron, Ceres en Wolseley se mense werk hier, so dit is interaction van mense van oral. Ons kan nie die virus sien nie en dit versprei so maklik van plek tot plek." Witzenberg is een van die distrikte in die provinsie met 'n hoë aantal bevestigde gevalle van die corona-virus. Dinsdagmiddag het die getal op 100 gestaan. RFG sê ná die eerste geval by hulle aangemeld is, is produksie gestop en is die fabriek ontsmet en diep gereinig. "Diegene wat nou saam met die persoon gewerk het, is in isolasie geplaas. Op 23 en 29 April is screening van werkers gedoen." Hulle sê ook hulle volg 'n gedetaileerde Covid-19-protokol wat voldoen aan die  departement van gesondheid se regulasies. Bruce Henderson, uitvoerende bestuurder van die kosgroep, sê die veilgheid van werkers kom eerste en daarom is die RFG-fonds gestig. Die fonds is geskep uit donasies van senior bestuurders en die direkteure van die groep. "Dit is 'n bewyse van ons toegewydheid om seker te maak dat alle werknemers en hul familie in dié tyd ondersteun word." Intussen kap Ceres Food Growers steeds zip oor die bevestigde gevalle by die voedselgroep. Drie mense het hier positief getoets vir die virus. Mark van der Heever, woordvoerder van die departement van gesondheid, het by navraag verduidelik dat dit nie 'n vereiste is vir 'n winkel of maatskappy om sy deure te sluit sou iemand positief toets vir Covid-19 nie. Hy sê solank maatskappye protokol volg deur die fasiliteite te ontsmet en te reinig en diegene wat die virus het, in kwarantyn of isolasie is, kan die werk maar aangaan. Daniel Johnson, woordvoerder van die department van landbou, sê hulle is bewus van vyf mense wat by die twee voedselgroepe in die Witzenbergstreek positief getoets is. "Waar essential workers postitief getoets is, moet die departement van arbeid intree. Afgevaardiges sal dan inspeksies en assesering doen om te bepaal of die werk kan voortgaan al dan nie. "In die geval van CFG moet dit genoem word dat daar meer as een pakhuis is en dat dit grootliks op sy eie hanteer word. As een persoon by pakhuis 1 postitief getoets is, sal dit nie noodwendig die ander pakhuise beïnvloed nie.  Ek kan bevestig dat die amptenare van die departement van arbeid by CFG was en dat alle protokol gevolg is."