METRO cops het in 'n operasie tydens lockdown in Du Noon beslag gelê op 'n halfmiljoen rand se drank. Ruth Solomons, woordvoerder van die metropolisie in Kaapstad, sê die beamptes het Vrydag om 14:30 'n tip-off gekry dat drank uit 'n motor in die gebied verkoop word. Die beamptes het die motor, 'n Hyundai Getz, opgemerk en ná 'n kort jaagtog is twee mans gearresteer. Tydens ondervraging het die verdagtes aan die beamptes die adres van 'n tavern in die omgewing gegee. "Met hul aankoms daar het beamptes 'n man betrap terwyl hy besig was om alkohol by 'n sydeur te koop, maar hy het weggehardloop,” sê Solomons. Binne is drie mense gearresteer vir die verkoop van verbode goedere. Solomons sê hulle het beslag gelá op drank, twee yskaste en meer as R35 000 in kontant.