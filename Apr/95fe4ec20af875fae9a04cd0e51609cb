VIR Roxanne “Roxy” Albertyn is sagtebal ’n way of life. Daarom is dit nie moeilik om te verstaan waarom die sportsoort nog altyd vir dié 30-jarige van Pelican Park en ervare pitcher (gooier) haar eerstekeuse-sport is nie. Sy het grootgeword met bofbal kyk en het as 10-jarige vir die eerste keer begin speel. Roxy is ook baie tevrede met wat sy oor die jare heen deur sagtebal speel bereik het. Sy is nie net ’n bekende in die klubligas nie, sy het die Westelike Provinsie en Wes-Kaap al verskeie kere in Softball South Africa (SSA) se provinsiale kampioenskapstoernooie verteenwoordig. Vanjaar is Roxy se 20ste jaar in dié sport en sy’s ’n lid van Tantasport se Superliga-span. Sy vertel aan Son op Sondag hokkie was haar tweede liefde en sy het dit op laerskool én hoërskool beoefen. Sy het later ook hokkie op klubvlak vir Unicorns in Retreat gespeel. En nes met haar sagtebal het sy provinsiale klere in hokkie verwerf as o. 17- en o. 23-speler vir die WP. Tog kon sy nooit afskeid neem van haar eerste liefde, sagtebal, nie. Passie Roxy het aan Son op Sondag vertel hoekom dié sport haar eerste liefde is en sal bly. Sy vertel: “My ma, Paula Stewart, was die groot role model vir ons drie susters en die passie en liefde vir softball is diep gewortel. “Ons eet, drink en slaap softball en dit is ’n sport wat gou in my hart ingeklim het.” Dié sport sou ook vir die ander groot liefde in Roxy se lewe sorg – haar man, Lance, wat self ’n kranige bofbalspeler is. Lance speel vir Tantasport in WP Baseball se Major League. Roxy se ma en pa, Bertram, is ook Tantasport-lede in murg en been en verteenwoordig dié klub se Tweede Liga-spanne. Roxy en haar jongste suster, Justine Stewart (25), is intussen gekies om later vanjaar die Wes-Kaap se provinsiale span by SSA se NPC-toernooi in Secunda te teenwoordig. Dít vind van 16 tot 21 September plaas. Hul ouer suster, Stacey-Lee (32), is as ’n lid van die spanbestuur vir dié toernooi gekies. Ernstig Oor die teleurstelling dat Roxy nog nie die geleentheid gekry het om vir Suid-Afrika se nasionale span te speel nie, vertel sy: “Dit is hartseer en teleurstellend. Oor die kies van die SA span is daar egter altyd issues en die keurders loop soms kwaai deur oor hulle favourites bo ander welverdiende spelers kies. “Kyk, ek wil my nie te veel hieroor uitlaat nie. “Nóg ’n groot probleem is dat ons spelers die prys moet betaal om die vereniging halfpad te meet vir travelling costs.” Laastens, in ’n poging om die game van sagtebal te verbeter, voel Roxy gans te min van die klubs is ernstig oor development. Sy glo daar kan meer gedoen word om uit te gaan en jonger mense aan die sport bekend te stel. “Ook te veel van die senior players bly nie lank by hul oorspronklike klubs nie en die flow van player movement moenie so gou toegelaat word nie. Dit sal dalk help om te verseker dat klubspanne in die liga groei en sodoende groot hoogtes bereik,” verduidelik Roxy.