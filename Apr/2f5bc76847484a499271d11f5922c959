“ONS is uit die maag uit (honger).” “Dit is al rede hoekom ons nou hier kos kom soek.” Dit is die woorde van ’n groep jong kinders van Calvinia wat vandeesweek op ’n video vasgele is waar hulle deur vullis na kos soek. Die kinders sê hulle het nie ander uitweg nie, want hulle het ook nie kospakkies gekry nie. “Die mense kyk jou by die gesig as hulle kospakkies uitgee.Die videos is na verneem word Dinsdag by ’n stortingsterrein in Calvinia gemaak. Gemeenskapswerkers het hulle hande vol met behoeftige mense. “As gevolg van ’n behoefte aan kos is die strate nie so stil soos wat die wetstoepassers dit wil hê. Mense is honger en as daar niks in die huis is om te eet nie, gaan hulle uit,” vertel ’n inwoner. Woensdagaand het die gemeenskap se frustrasies ’n knakpunt bereik. ’n Gemeenskapsleier, Selvin Thys vertel: “Als het na bewering begin toe ’n jongman na sy broer se huis geloop het. Die man sou by sy broer se huis gaan eet het sodat hy glo sy pille kon drink.”Die man is deur Springbok se polisie genader en beveel om huis toe te gaan. Die polisie is in die gebied om die Calvinia-polisie te help om die strate leeg te kry. Dit is toe dat openbare geweld byna in elke straat uitgebreek het. “Inwoners het Woensdagaand op ’n rampage gegaan en tyres in die gebied gebrand. Die polisie is met klippe bestook. Hulle het met rubberkoeëls die groepe uitmekaar gejaag. Sewe mense is vir openbare geweld en die oortreding van die nasionale lockdown regulasies aangekeer,” sê brig. Mohale Ramatseba, ’n provinsiale polisiewoordvoerder. Thys is ook ’n lid van Operasie Calvinia Skoonmaak. Behalwe dat die groep nou met die gemeenskapspolisiering van Calvinia saamwerk om bende en bendebedrywigheid uit die dorp te roei, voed hulle ook behoeftiges. “Die mense is nou moeg van die lockdown want daar is ’n nood. Mense is moeg en honger. Nie almal kan by die maatskaplike ontwikkeling departement se kospakkies baatvind nie. Dit maak mense frustated.” Thys sê hy hoop dat van die lockdown regulasies verslap kan word sodat mense net weer kan werk en brood op die tafel te kan sit.