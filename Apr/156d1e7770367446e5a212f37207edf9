ONDERSOEKE is geloods na twee afsonderlike voorvalle waar die lyke van 'n vrou en baba gevind is. In die eerste voorval is die liggaam van 'n jong vrou in 'n bos in Mitchells Plain gevind. Die lykie van 'n pasgebore baba is weer in 'n drom in Lindhaven in Roodepoort gevind. Die half-naakte liggaam van die vrou is oor die naweek gevind en is nog nie gevdentifiseer nie. Lt.kol. Andre Traut, 'n polisiewoordvoerder, sê: "Die omstandighede rondom die vrou se dood word ondersoek. Byron de Villiers, voorsitter van die Lentegeur-GPF, is ingelig oor die grusame ontdekking wat Sondag gemaak is. Dit nadat 'n paartjie deur die toegegroeide veld geloop en op die lyk afgekom het. De Villiers sê hy is ontsteld oor wat hy gevind het toe hy en die voorsitter van die buurtwag op die toneel gekom het. Volgens De Villiers was die vrou se lyk kaal van die middel af en het sy op haar jeans gelê. "Haar hande was met skoenveters vasgevind en sy het 'n belt om haar nek gehad. "Sy kon nie vir lank so daar gelê het nie." De Villiers noem die omgewing 'n hotspot vir roof. Nog geen arrestasies is gemaak nie. Intussen word die omstandighede ook ondersoek rondom die lykie van die pasgebore baba wat in 'n drom buite 'n kompleks gevind is. Russel Meiring, woordvoerder vir ER24, sê die pasgebore baba was toegedraai en in 'n plastieksak buite die kompleks in 'n drom gevind. "Die omstandighede rondom die voorval is nog onbekend en die saak word ondersoek."