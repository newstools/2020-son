’N REDDINGSBOEI vir die jong Baaise geldbokser Darrin Rossouw. Só kan die ontwikkelingstoernooi beskou word wat Golden Gloves-promosies se mede-promotor Jeff Ellis reël­. Dit sal plaasvind so gou moontlik nadat die nasionale staat van inperking opgehef word. Rossouw is in die bokswoestyn nadat hy hom einde verlede jaar weens voedselvergiftiging aan ’n toernooi in die Kaap moes onttrek. Sedertdien kon hy nog nie weer ’n geveg kry nie en sy pa en afrigter, Lindon, sukkel om die ringkoppe in Johannesburg te kontak. Ellis versoek op Golden Gloves­ se webblad dat bestuurders die name van boksers wat in dié toernooi belang stel, so gou moontlik aan hom moet deurgee. Hy sê die toernooi is vir groentjies wat ’n debuut moet maak tot boksers wat al vier gevegte agter die rug het. Dié is duidelik ’n kans wat die Rossouws nie deur hulle vingers sal laat glip nie. Rossouw het nog net een geveg gehad. Dit was op 23 Augustus toe hy Ramsey Hlungwani by Emperors Palace aan die Oos-Rand met ’n TKO in die vierde en laaste ronde verslaan het.