DIE Stad Kaapstad gaan voort om te midde van die landwye lockdown basiese en noodsaaklike dienste aan sowat 20 000 informele huishoudings te verskaf. Dit behels onder meer om watertenklorries na plakkerskampe te stuur sodat mense toegang tot water kan hê. As deel van die stryd teen die corona-virus het die Stad se direktoraat van water en sanitasie hierdie watertenk­lorrie-stelsel ingestel. Volgens die mayco-lid van water en sanitasie, Xanthea Limberg, het die waterlorries die afgelope week meer as 4 miljoen liter water oral in die Stad afge­lewer met die hooffokus op die gemeenskappe wat nie regstreeks toegang tot water het nie. Sedert die begin van die lockdown het 31 trokke begin loop. Baie van die trokke behoort aan die Stad, maar daar is ook trokke van kontrakteurs wat hulle teen ’n koste van sowat R200 000 per dag bestuur. Die verskillende trokke kan van 144 000F tot 584 000F water vervoer. Hulle word volgemaak by waterfiltrasie-aanlegte wat ook water aan huishoudings en standpipes verskaf. Anders word die lorries by standpipes of brandkrane naby die gemeenskappe volgemaak. Die water word ook gereeld getoets om seker te maak dit voldoen aan die standaarde vir drinkwater. Die lorries word op ’n ad hoc-basis getoets of hulle aan dié vereistes voldoen: