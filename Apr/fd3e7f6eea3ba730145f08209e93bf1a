“EK HET geroof, gesteel en mense baie seergemaak.” Só vertel Jeanre May. Hy is oorspronklik van Mosselbaai, maar woon deesdae in Macassar. May sê as dit nie vir die genade van Here was nie, weet hy nie waar hy vandag sou gewees het nie. “Ek is baie verwerp en geslaan deur my oorlede pa. Ek het ’n wrok teen hom opgebou. “Eendag is ek voor my meisie verneder. “My pa is vermoor deur manne in die gemeenskap. Hulle het lank in die gevangenis gaan sit. Ek het hom vergewe sodat ek genees kan word. “My dade het veroorsaak dat ek ook later in die gevangenis beland het. Dis daar in die George-gevangenis dat ek tot bekering gekom het.” May sê hy het vyf jaar en ses maande in die gevangenis gesit. Hy het toe besef hy moet sy lewe verander. “Ek weet wat dit is om niks kos te hê nie. Ek het op straat geleef en selfs in ’n hondehok geslaap. Ek was vuil, maar die Here het vir my kans gesien. Sy bloed verlos en genees. “Ek het toe verhuis na Kaapstad, waar die Here vir my ’n deur oopgemaak het vir werk. “Vandag is ek gelukkig getroud. My lewe het radikaal verander. Daar is geen verlossing sonder bekering nie. Dis ’n moet-saak,” sê hy. Jeanre is by The Church International betrokke en onder die leiding van past. Neil Williams. “Gospelsangers wat my inspireer, is onder andere Jonathan Rubain en Wil­liam McDowell. “Dis my hartsbegeerte om voltyds in die ministry te wees. Dit sal op die regte tyd gebeur,” glo hierdie jong man.