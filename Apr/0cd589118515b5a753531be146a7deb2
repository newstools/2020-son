AGUSTÍN Pichot het aangekondig hy gaan Bill Beaumont uitdaag vir die pos as die nuwe baas van Wêreldrugby. Die voormalige kaptein van Argentinië het getwiet: “Dis ’n kritieke verkiesing op ’n kritieke tydstip vir rugby.” Pichot het bevestig hy gaan teen Beaumont staan as voorsitter in die verkiesing wat later dié maand gaan plaasvind. Pichot (45) het in 2009 sy rugbystewels as speler opgehang. Hy dien sedert 2016 as ondervoorsitter van Wêreldrugby. Die skrumskakel het in sy roemryke loopbaan in 71 toetse vir die Poemas uitgedraf. Hy het ook klubrugby in Europa vir Bristol en vir Stade Français en Racing in Parys gespeel. “Dit is tyd om te verander sodat ons ál ons aandag, liefde en toewyding eweredig op alle unies en federasies kan toespits. “Ons almal veg vir en glo in ’n regverdige, gelyke en meer inklusiewe wêreld,” twiet hy. Hy het ook belowe om gevestigde en opkomende unies te ondersteun en hulle mededingend en sterk te maak. “Die huidige krisis is ’n geleentheid vir die wêreldwye aanpassing van ons spel.” Pichot stel voor rugby se kalender moet hervorm word. Die verkiesing is geskeduleer vir 26 April. Die stemmery sal elektronies gedoen word. Die aankondiging van die uitslae is op 12 Mei.