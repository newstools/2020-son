KENNY Dalglish se seun het erken hy was oorweldig deur die boodskappe van ondersteuning wat van oral in die sokkerwêreld ingestroom het nadat die Liverpool-legende positief getoets is vir die corona-virus. Dalglish het uitgevind hy het die virus nadat hy Woensdag in die hospitaal opgeneem is vir behandeling vir ’n ander infeksie wat binneaarse antibiotika benodig het. Die 69-jarige Skot se familie het Vrydag gesê hy toon geen simptome van die siekte nie, maar Liverpool-aanhangers, huidige spelers en ou sterre het vinnig hul beste wense aangestuur. Paul, Dalglish se seun,l het op Twitter gereageer met: “Dit is nie my plek om namens my outoppie kommentaar te lewer nie; hy kan dit mettertyd vir homself doen. “Dit is voorwaar wonderlike boodskappe van ondersteuning van ondersteuners en ander spanne. “Ek is seker ons stem almal saam dat ons gesondheid belangriker is as sokker en dat ons almal verenig is om die Britse nasionale gesondheidsdienste (NHS) te ondersteun. Bly almal veilig. “Baie dankie vir jul lief­like boodskappe en ek is jammer dat ek nie almal kan beantwoord nie.” Alisson Becker, die Liverpool-doelwagter, het ook getwiet: “Liefde van die Becker-gesin aan sir Kenny Dalglish!” Die voormalige Liverpool-verdediger Jamie Carragher het getwiet: “Ek hoop Kenny sal so gou moontlik van die virus ontslae raak.” – Sky Sports