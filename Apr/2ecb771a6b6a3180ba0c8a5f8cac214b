JOHN Comitis, Cape Town City se eienaar, meen bankrotskap staar sokkerklubs straks in die gesig. Comitis sê hy ondersteun regulasies vir financial fair play (FFP) in die Premiersokkerliga (PSL), maar hy wonder hoe dit gaan werk. FFP is ’n stel regulasies van Uefa. Daarkragtens mag Europese klubs nie meer geld bestee aan transfers en salarisse as die inkomste wat hulle verdien nie. Comitis, een van die land se mees ervare en uitgeslape sokkerbase, glo dié soort reëls sal Suid-Afrikaanse klubs in die toekoms baie help as die PSL van sy borge verloor. Luidens Kickoff.com sê Comitis: “Wel, ek kan jou nou sê, waarskynlik 70% tot 80% van die klubeienaars sit geld uit hulle eie sak in. “En dit (FFP) sal ’n drastiese verandering in die salarispakkette van spelers wees. “Dis dalk in orde omdat ons in baie gevalle salarisse oordoen het, maar in ander gevalle is dit welverdiend, jy weet. So, dis ’n balans. Ek dink die belangrikste is dat klubvoorsitters meer hieroor moet praat. “As die PSL-borge ons nie kan help nie en die SuperSport-ooreenkoms nie beskikbaar is om voort te gaan soos nou nie, moet ons aanpassings doen. “Ons kan nie net uit ons eie sak betaal nie; ons gaan bankrot speel. “Die spelers moet aanpas en miskien is die prestasie-gegronde kontrakte die beste. So, die ouens wat in die beginspan speel, is diegene wat die geld verdien. “Jy weet, dis hoe die lewe in die algemeen is: Jy wil geld hê, maar jy moet dit verdien. “As jy in die line-up is, verdien jy geld, en as jy nie is nie, verdien jy niks. “Daar is appearance-betaling en ’n wen-bonus. Só kan jy jou R100 000 tot R150 000 per maand verdien. “Die probleem is as jy uit jou eie sak betaal en die ouens sit op die bank, dan wonder jy altyd of hulle regtig hard genoeg werk. “Jy sien hulle op Instagram, maar hulle speel nie en is ook nooit in die line-up nie. “Dan wonder jy wat doen jy met dié speler? Dié dinge gebeur.” Comitis stel iets soortgelyks aan Amerika se Major League Soccer (MLS) vir Suid-Afrika voor. Hy sê: “Stel jou voor 16 spanne werk saam soos in die MLS, waar salaris-brackets geld. “Jy weet dan jy kan nie net enige iemand koop nie. Jy mag twee of drie spelers koop. So, jy moet goed kies.”