“IN DIE Kaap gaan die mense nie van die virus dood nie, maar van hongerte.” Kaalvoet kinders staan in die reën voor huise en bedel. Net ’n paar strate weg skep ’n inwoner sop in bakkies en gee ’n snytjie brood saam om die kinders se magies in die koue weer met iets warms te vul. In Ocean View sit die meeste inwoners sonder werk en sonder kos in hul kaste. Kenneth Matthews (45), wat namens die gemeenskap praat, sê die inwoners voel hulle het tydens die hele pandemie ’n vergete area geword. Hy verduidelik mense kan nie die regulasies volg nie omdat hulle daagliks by ander mense kos moet loop vra. “Soos ek verstaan, is 30 pakkies by die masiet afgelaai. “Dis pakkies wat van die mayor gekom het, maar daai was nie eens genoeg vir die helfte van ons mense nie. “Wat mense nog kwater gemaak het, is dat die mense wat kos gekry het die uit­delers ken. “Daar is mense wat chroniese siektes het wat nie eens hul pille kan vat nie, want hulle het nie kos nie. Hulle het ook nie gekry nie.” Matthews sê hy is nie bang om uit te praat nie omdat hy vir sy mense se regte sal opstaan. “Ocean View se mense is honger. Hulle baklei oor kos. Ons is vulnerable en wat gaan met hulle gebeur? “Vir dié wat so die donated kos tussen hul families uitdeel, dis nie julle vriete nie. “Die mense is honger! “Doen wat julle veronderstel is om te doen en wees reg­verdig.” Uncle Deon Koeberg en sy vrou, Deborah, is van die mense wat tydens die lockdown erg sukkel. Deborah (48) het ’n chroniese siektetoestand en as gevolg van die lockdown is Deon (55) werkloos. Deon sê sy moed is gebreek omdat hy in hierdie stadium nie eens basiese kos vir sy familie kan koop nie. “Ek is deur die councillor gesê net sekere mense kry. Ek weet van jong mense wat kospakkies gekry het. “Nou wat van ons wat dit regtig nodig het, wat vir ons families moet regstaan? “Ek het nie ’n keuse nie. Ek moet rondskarrel, maar ek kan nie elke dag mense gaan vra nie, want hulle sukkel ook.” Die raadslid Simon Liell-Cock bevestig dat die masiet kospakkies van die burgemeester gekry het, maar hy sê dis regverdig verdeel. “Die kos wat ons gekry het, kom van die gemeenskaps­lede wat donate. “Die masiet verdeel dit tussen die sopkombuise in die area. Verstaan “Met die 30 kospakkies wat deur die Stad gegee is, het die straatkapteine sekere mense geïdentifiseer. “Daar was net ’n sekere getal pakkies.” Liell-Cock sê hy verstaan die mense se redes. Hy voeg by die situasie is maar oral so. Hulle probeer om almal te help, maar dit gaan swaar wees. “Wat ons mense nie verstaan nie, is dat daar mense is wat regtig baie swaarkry. “Kospakkies is nie ’n reg nie, dis ’n privilege.” 