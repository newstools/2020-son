DIE polisie van Kannaland jag ons soos wilde hase. Dít is die klaagliedere van in­woners wat beweer sommige “jong Turkies” in die blou uniform teister hulle. Die inwoners het met Son gepraat op voorwaarde dat hul name weerhou word. Hulle is bang hulle word “geskep”. Tiena* sê: “Ek het daai oggend net ’n koppie melk by my suster reg oorkant my gaan vra. “Toe kom ’n dikkerige jong cop en gee my op die plek ’n fine van R1 000. En ek pay maar net R1 100 per maand. “My suster het dit alles gesien en wou nog die melk bring, maar moes in haar jaart stuck.” Dit is opvallend hoe mense hardloop as hulle in die strate is. Die cops ry snags selfs met “dooie ligte” op en af, het Son verneem. Vir ’n Willemse-oom was dit ewe erg: “Ek het net voor my jaart gestaan. “Ek was nêrens heen op pad nie. Toe kom die gattas en skep my vir lockdown. Nou is my AllPay seker moer toe. R1 000 se moer, man.” Oppies* vertel: “Ek het vir my antie gaan pille koop. “Toe word ek getjap. Hier is my fine. Kan hulle dan nie hul diskresie gebruik nie? “Sommige sake het mos meriete, of kan ’n mens die poeliese stuur om apteek toe te gaan?” ’n Kenner van polisiesake wat ingevolge Covid-reëls nie aan­gehaal mag word nie, verduidelik: “Luidens die lockdown-regulasies moet lede net die regulasies kragtens die Rampbestuurwet toepas. “Hulle moet die riglyne polisieer. “Dit staan die persone egter vry om aan die hof te verduidelik waarom hulle wederregtelik beboet is.” * Skuilname.