AMERIKA se pres. Donald Trump se boelie-taktiek en aankondiging dat hy befondsing aan die Wêreldgesondheidsorganisasie (WGO) terugtrek, het die aardbol soos nóg ’n sarsie van ’n onbekende virus getref. Op Twitter het ’n ou dit miskien presies reg beskryf toe hy skryf: “Dis soos om brandweermanne op die job te fire wat besig is om jou brandende huis te blus!” Trump – in alle voortvarendheid – het egter op ’n perskonferensie sy gekke besluit soos volg probeer regverdig: “Die WGO het in sy basiese taak misluk en moet voor stok gehou word daarvoor.” Hy het voortgegaan met beledigings en beskuldigings, onder andere dat die WGO China se onvermoë om korrekte inligting te verskaf, goedgepraat het. Amerika was die wêreld se grootste befondser van die WGO en het in 2019 $400 miljoen (sowat R7,5 miljard) geskenk. Dit is sowat 15% van die WGO se begroting. Trump se uitspraak het vinniger as die corona-virus deur die wêreld getrek. Ramp Talle lande en organisasies het Trump erg gekritiseer. Op Trump se voorstoep sit hy met ’n ramp in wording. Amerika is die betreurenswaardige rekordhouer-land wat corona-verwante sterfgevalle betref, asook mense wat die virus onder lede het. Daar was gister sowat 600 000 gevalle en ’n dodetal wat al na 28 300 neig. Trump se gekke besluit is katastrofies vir die Afrika-kontinent aangesien die WGO juis sy hulp op dié kontinent konsentreer. Dit is juis omdat baie Afrika-lande nie die nodige hulp en infrastruktuur het ten opsigte van mediese hulp soos in die Eerste Wêreld nie. Die meeste lande het Trump se besluit skerp gekritiseer. Dr. Tedros Adhanom Ghebreyesus, die WGO se direkteur generaal, het hom nog statig weerhou van ’n onnodige bekgeveg en gefokus gebly op die wêreldkrisis op hande.