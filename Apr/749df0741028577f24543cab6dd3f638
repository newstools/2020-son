LOCKDOWN het nou ’n way of life geraak. Só reken David Olivier, ’n eienaar van ’n club en pub in Ravensmead. Maar te midde van Olivier se positiewe samewerking, het talle ander kos- en drankplekke al deurgeloop. Massas mense het die plekke bestorm en gestroop. Voorvalle van plundering het, soos die virus self, deur plekke getrek. Honger en dors mense wou in hulle massas inbreek. Voorvalle soos dié het vandeesweek in Manenberg, Sherwood Park, Nyanga Junction en Gatesville plaasgevind. Die plundering van drankwinkels het in Langa, Belhar, Avonwood en Delft voorgekom. Die winkelvensters is letterlik oopgetrap om by die alkohol uit te kom. Son het gister na die winkels gery wat deurgeloop het om te sien watter veiligheidsmaatreëls nóú daar is. By Shoprite Gatesville was dit business as usual terwyl die vensters wat tydens die plundering gebreek is, vervang word. Die Avonwood Tops is nou heeltemal toegekap met houtplanke. Die ingang na die koswinkel by die sentrum is ook gesluit met streng sekuriteit op die perseel. By die Spar Tops in Robert Sobukwe is daar selfs nou ’n muur gebou waar die ingang na die winkel voorheen was. Die Wes-Kaapse minister van gemeenskapsveiligheid, Albert Fritz, het die plundering sterk veroordeel. Hy sê: “Ons is tans in ’n humanitêre krisis met die ineenstorting van die ekonomie en hierdie uitdagings gaan dinge net vererger. “Vir baie mense is dit ’n stryd om kos op die tafel te sit. “Dit is vir ons ’n groot kommer en ons regering het stappe gedoen om soveel moontlik te help.” Fritz benadruk dat plundering nie geduld sal word nie. In Olivier se geval het hy dadelik voorsorgmaatreëls getref. Hy sê: “Ja, dit raak my finansieel, maar nou kry ek kans om dinge te doen wat ek nie voor tyd gehad het nie en om tyd met my familie te kan spandeer.” Stoor Olivier sê hoewel dit beslis nie maklik was om sy besighede oor die regulasies te sluit nie, was dit nodige en die regte besluit gewees. Olivier het onmiddellik veiligheidsmaatreëls by sy plekke ingestel toe die lockdown afgekondig is. “Ek het my plekke skoongemaak en al die duur toerusting na ’n veilige plek geneem om te stoor. “Al my vensters is toegesweis en al die deure is gesluit,” vertel hy. Olivier sê hy het ook sy nommer by die polisiestasie gelos, ingeval daar ’n probleem is by enige van sy besighede. Hy sê hy maak ook seker dat sy werknemers – wat soos familie vir hom is – goed ondersteun word gedurende hierdie tyd. “Ons ondersteun hulle finansieel en maak seker hulle het alles wat hulle nodig het,” voeg hy by. Olivier sê verder die oomblik toe die regulasies ingestel is, het hy onmiddellik daaraan voldoen. “Ek volg en vind my rigting deur wat die president sê – en totdat hy sê ons kan weer ons besighede oopmaak, sal ek niks anders doen nie,” meen Olivier. “Ek weet ook dat die gemeenskap ’n oog hou op my besighede en ek is dankbaar vir die goeie verhouding met hulle sodat ek rustig kan slaap,” voeg hy by.  