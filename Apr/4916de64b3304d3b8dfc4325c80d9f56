IN PLAAS van Vryheidsdag vier, was mense gister al ’n maand in hul huis ingehok weens die Covid-19-pandemie. Ironies genoeg moes elke inwoner van die land gister hul vryheid en gelyke regte kon geniet het. Noudat ’n maand van lockdown agter die rug is, vind mense dit al hoe moeiliker om in hul huis te bly. Massabyeenkomste was voorheen tekenend van ons Freedom Day-vierings. Pres. Cyril Ramaphosa het gister in ’n toespraak aan sy land se mense gesê: “Vir miljoene in die land was die maand lange lockdown ’n struggle en die fokus net meer oor die ongelykhede wat steeds in die land bestaan. “Ons het baie geleer oor ons land. Die lesse hieruit is ook of ons dit in ons het om die krisis om te draai in ’n land waar saamgewerk kan word en die probleme te kan hanteer.” Gister was die strate stil omdat die meeste mense steeds ingehok is. Sommige het hulle maar besig gehou met huiswerk en ander om kos vir die minderbevoorregtes te kook. Groentesop Nuuskieriges het weer met maskers aan by hul hek gestaan en uitloer. Leah Fortuin van Scotts­dene, haar man en drie kinders het gister vier potte groentesop vir die kinders in hul gemeenskap gekook. Fortuin vertel sy en haar man is albei werkloos. Tog het God dit op haar hart gelê om van hierdie tyd gebruik te maak om honger kinders voed. Toe Son gister by die Fortuin-gesin se woning opdaag, was hulle juis besig om die potte sop te kook. Fortuin vertel: “Dit hou ’n mens besig, eerder as dat ’n mens net so sit. “Ek en my man het op 7 April besluit om te begin kos uitdeel.” Van daar het die inisiatief gegroei. Gister was dit al die 20ste keer dat die gesin kinders kon kos gee. “Ons is bevoorreg genoeg om soggens vir die kinders pap te gee en middagete nog ’n maaltyd. “Gelukkig het die seëninge begin instroom. Ons kan die kinders elke dag voed. “Ons kan nie sien dat die kinders vanaand honger gaan slaap nie.” Die Williams-gesin in Eikendal, Kraaifontein, het voorberei om potjiekos te maak. Dis ’n tradisie wat die familie elke jaar uitvoer. 