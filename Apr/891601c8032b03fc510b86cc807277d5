DIT het nou tyd geword vir die Suid-Afrikaanse Rugbyunie (Saru) om kreatiewer te dink oor hoe om rugby in die land weer aan die gang te kry. Daar is reeds sprake van ’n Superrugby-kompetisie waaraan Suid-Afrikaanse en Pro14-franchises sal deelneem. Só ’n kompetisie sal beslis die belangstelling prikkel, met ondersteuners van die sport wat lankal reeds verveeld geraak het met Superrugby se huidige struktuur. Hoër Die land wil ook die Springbokke in aksie sien, maar soos sake tans in die corona-virus-pandemie staan, gaan toetse teen Skotland en die Rugby Champion­ship dalk nie gebeur nie. Behalwe dan vir ’n plaaslike Superrugby-kompetisie, hoe dus gemaak om die land se beste rugbyspelers op ’n selfs hoër­ verhoog te plaas? Rugbyligas in Australië doen dit nou al vir jare met groot sukses met ’n jaarlikse State of Origin-reeks. In dié reeks van drie wedstryde pak die beste spelers wat die Queensland-streek oplewer die bestes van Nieu-Suid-Wallis. Dié spelers moes egter hul loopbaan as junior in die onderskeie streke begin het. Saru kan dus moontlik ’n reeks van Noord-teen-Suid-rugbykragmetings beslis ’n go gee en dan sommer ook die debat aanwakker oor watter streke met die beste spelers spog. In so ’n reeks kan spelers afkomstig van die Oos-Kaap en Wes-Kaap (Suid) in een span wees om teen ’n span bestaande uit spelers afkomstig van die Vrystaat, Gauteng en KwaZulu-Natal (Noord) te speel. Nie net gaan so ’n match vir groot kompetisie tussen die twee rugbyspanne sorg nie, maar ook kompetisie vir plekke in spanne om in dié games te speel.