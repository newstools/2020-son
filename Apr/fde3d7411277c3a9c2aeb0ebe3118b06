DALE Steyn is die beste bouler in T20-krieket. Dit is luidens ’n nuwe, innoverende statistiekprogram van die webtuiste ESPN­Cricinfo. Dié program word genoem Smart Wickets en behels die volgende toepassings om die beste boulers in T20 te bepaal: 1. Die kwaliteit/klas van die kolwer wat uitgeboul word – kolwers in ’n span se top­orde sorg vir meer punte as dié van tail­enders. 2. Die telling waarvoor ’n kolwer uitgehaal is – as dit enkel­syfers is, sorg dit vir meer punte as wanneer hy vir ’n groter telling uitgehaal is. 3. Die situasie waarin die wedstryd is wanneer ’n bouler van ’n kolwer ontslae raak – dit beteken wanneer die wedstryd in die weegskaal is wanneer ’n paaltjie val, tel dit ook outomaties meer tot ’n bouler se finale telling. Steyn, wat hoop om later vanjaar nog die Proteas­ in T20 se World Cup te verteenwoordig, is tans eerste op dié ranglys met ’n gemiddeld van 1,73 smart wickets per beurt. In realiteit het Steyn sedert Januarie laas jaar altesaam 384 balle in verskillende T20-ligas geboul en 26 kolwers uitgehaal. Sy smart wickets-totaal is 31, aangesien hy 73% van sy paaltjies gedurende ’n Powerplay of aan die einde van ’n beurt vat. In dié tye het hy van die bekende kolwers soos Chris Gayle, Alex Hales, Suresh Raina, Chris Lynn en AB de Villiers ontslae geraak. Tweede op die lys is Mohammad Hasnain met ’n gemiddeld van 1,62. Kagiso Rabada (1,59) en Imran Tahir (1,57) beklee onderskeidelik die derde en vierde plek.