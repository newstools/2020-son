“HOE lank moet ek nog by die huis wees?” Dis die kinderlike vraag wat klein Jordan Daniels van Atlantis oor en oor aan haar pa, Wayne Daniels, stel. Sedert die skole weens die Covid-19-pandemie gesluit is en die afkondiging van pres. Cyril Ramaphosa oor die landwye inperking, is honderdduisende leerders by die huis. Hulle ouers is nou in ’n posisie om onderwyser te moet speel. Vir klein Jordan, ’n gr. 6- leerder, is dit ’n frustrerende situasie. Tog probeer haar ouers hulle bes om seker te maak sy raak nie agter met haar skoolwerk nie. “Sy word gefrustreerd en sy is bekommerd of sy gaan slaag aan die einde van die jaar,” sê haar pa. Daniels sê hy en sy vrou help hulle dogter met haar skoolwerk al is haar ma by die werk. Sy is ’n noodsaaklike werker by ’n slaghuis. “Ons help Jordan met haar skoolwerk en maak gebruik van WhatsApp sodat ons albei kan help,” sê die pa. Daniels vertel die skool het skoolwerk gegee, maar Jordan het dit reeds in een week klaargemaak. “Dit is nie maklik vir my as ouer om haar te onderrig soos hulle onderwyser kan doen nie, maar ek doen my bes,” sê hy. Vir Justine Coetzee van Ashton is dit ’n voorreg om haar dogter gedurende dié tyd te kan help. Coetzee sê sover is die proses maklik omdat sy kan sien haar kind wil graag leer. “As ’n matriek-ouer is ek saam met haar in matriek en dis vir my lekker om saam met haar skoolwerk te doen,” vertel sy. Coetzee sê hulle kry goeie ondersteuning van die skool. “Dit is ook goed vir haar veiligheid dat sy by die huis werk,” voeg sy by. Ontvang Nog ’n ouer en onderwyseres, Annette Februarie van Brackenfell, sê sy bly in kontak met haar leerders deur WhatsApp en foonoproepe. “Ek stuur ook e-posse aan ouers wat nie WhatsApp het nie sodat hulle ook die werk kan ontvang wat hul kinders by die huis kan doen. “Verder het ek aan my leerders gevra om hersiening te doen oor taalstrukture. “Dis ook belangrik om die verhale te lees wat hulle in hul handboeke en leesboeke kan vind,” sê sy. Intussen moet sy ook haar eie vyfjarige dogtertjie, Zimkhitha, met gr. R-skoolwerk help. “Die skool het die work­sheet wat sy vir die tweede kwartaal moet doen, gestuur en ander tuiswerk-aktiwiteite om haar besig te hou. “Dit sal verseker sy raak nie agter met enige skoolwerk nie,” sê sy.