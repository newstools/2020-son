COPS in Steytlerville het dié week ’n 19-jarige verdagte in hegtenis geneem wat na bewering by ’n plaashuis op die plaas De Poortjie ingebreek het. Kapt. Gerda Swart, ’n polisiewoordvoerder, sê die voorval het Woensdagaand laat gebeur. Sy sê ’n op en wakker werker het onmiddellik die polisie van die voorval laat weet. Die verdagte is gevind met alkohol, geld en kos in sy besit wat na bewering uit die huis gesteel is waar hy ingebreek het. Nog twee verdagtes wat onderskeidelik 33 en 17 jaar oud is, is gisteroggend in verband met die voorval in hegtenis geneem nadat die polisie inligting opgevolg het. Die drie verdagtes verskyn na verwagting vandag in die Steytlerville-streekhof op ’n klag van inbraak. Brig. Ronald Koll, Uitenhage se gebiedsbevelvoerder, het die gemeenskap bedank dat hulle die polisie ingelig het. Hy het ook die polisie geloof vir die goeie werk wat gelei het tot die inhegtenisname van die verdagtes en die beslaglegging van vermoedelik gesteelde eiendom. Die polisie moedig die gemeenskap aan om saam met hulle te werk om misdaad te verminder. Die cops doen ook ’n beroep op die gemeenskap om waardevolle inligting te verskaf wat sal lei tot die inhegtenis­neming van diegene betrokke by misdaad. Die Stop Misdaad-nommer kan geskakel word by 08600 10111 of stuur ’n SMS na die misdaadlyn by 32211. Die MySAPS app is ook beskikbaar vir Suid-Afrikaanse burgers om op hul smartphones te download vanaf die Google Play Store en Apple App Store.