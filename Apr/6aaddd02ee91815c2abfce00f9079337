HÊPPIE, HÊPPIE! Die gewilde geselsprogram Klop! op kykNET & kie vier vanaand sy 100ste episode! Ons het met die aanbieder, Heindrich Wyngaard, oftewel Mnr. Klop, oor dié uitstekende mylpaal gesels. “Dit maak ’n mens nederig om as ’n plattelandse kind wat nie met ’n TV in die huis grootgeword het nie, nou die aanbieder te wees van ’n program waarvan die 100ste episode uitgesaai word. Die kanaal en produksiemaatskappy Idea Can­dy het ons (myself, die inhoudregisseur, Stephanie Pekeur, en die produksiebestuurder, Merveline Ferris) in April 2018 ’n geleentheid gebied en ons het dit aangegryp.” Swaarkry Mnr. Klop sê dit is belangrik dat mense in onse gemeenskappe hulle in Klop! op ’n positiewe wyse uitgebeeld sien. “Ons het dit so nodig te midde van al die swaarkry en sosio-ekonomiese drama wat hulle elke dag beleef. I “In die tweede plek word die show deur talle mense beskou as hulle een geleentheid in die lewe om op TV te kom.” Die aanbieder onthou van sy gunsteling-oomblikke tot dusver: “Ek is ’n musiek- en sportliefhebber, so ek sal eerste terugdink aan die opgewondenheid van my onderhoude met my groot held, Jonathan Butler, en my kinderheld wyle Ricardo se vrou en dogter. “Ook dié met die Springbokke Herschel en Elton Jantjies en die Protea “Big Vern” Philander. Dan ook die sad moments, soos digter Diana Ferrus wat oor haar pa praat, die joernalis Julian Jansen oor sy oorlede vrou, Cheslin Marsh oor Hannah Cornelius, Alistair Izobell oor Zayn Adam en Terry For­tune oor Taliep Petersen.” Pekeur sê hierdie mylpaal is ook vir haar baie spesiaal. “Daar was ’n tyd toe ek gewonder het hoe ek al die episodes met content gaan kan vul. En hier is ons nou – 100 episodes later! Inspirasie “Dis een wat ek nooit sal vergeet nie, want ons leef tans in ’n pandemie. Die Covid-19-pandemie draai alles op sy kop, so dit het sommer as inspirasie gedien vir die 100ste episode!” Jy moenie vanaand se episode om 19:30 misloop nie. Daarin word teruggekyk op van die gunsteling-oomblikke. Daar gaan gepraat word met een van die veldaanbieders, Ephraim Gordon. Dan gaan hulle inloer by Lyntjie Jaars, die Namakwalandse veldaanbieder en hoor wat haar gunstelingstories is. Dan word die rolle omgeruil wanneer die komediant Soli Philander vir Mnr. Klop ’n paar vrae vra.