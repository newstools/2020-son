MINSTENS 35 mense is die afgelope paar dae gearresteer vir plundery. Die aanvalle in verskeie gemeenskappe, met kosafleweringstrokke wat geteiken word en inbrake by supermarkte is besig om te vererger. Daar is al hoe meer klagtes vanaf arm gemeenskappe dat hulle honger ly omdat hulle nie in staat is om geld te verdien tydens die inperking nie. Vier mense is gearresteer nadat inwoners Woensdag kos ter waarde van R3 000 by die Usave Supermark in Elsiesrivier gesteel het. In Delft het plunderaars ’n supermark aangeval en met kos ter waarde van R4 000 weggekom. Die vorige dag is drie voorvalle in dieselfde omgewing aangemeld wat tot vyf arrestasies gelei het. Vier mense is in Philippi-Oos vir openbare geweld gearresteer nadat hulle ’n afleweringstrok wou plunder en nog 13 mense is gearresteer vir plundering in Macassar. Chaos het ook in Vredenburg uitgebreek toe honderde inwoners van die Witteklip township ’n spazawinkel probeer bestorm het omdat hulle nie kospakkies ontvang het nie. Intussen het vier verdagtes Maandag in die landdroshof in Bishop Lavis verskyn in verband met die plundering van ’n vragmotor wat kospakkies vervoer het. - EWN 