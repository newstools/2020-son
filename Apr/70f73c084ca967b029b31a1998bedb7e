HULLE het verlede week nog gepraat oor hulle troudag wat in Augustus sou wees. Sy het nog geskerts al sou hulle in die hof trou, wil sy nogtans haar wit trourok aantrek. Hy het gesê hy wil graag in sy swart suit trou. Vrydag het dié sprokiesverhaal egter in ’n horror movie verander. Daleen Witbooi (28) van Jacksonville is noodlottig deur ’n dwaalkoeël in die gesig getref. Haar verloofde, Curt de Jager (30), kon die trane nie bedwing toe hy aan Son vertel van die oomblik toe hy in rou gedompel is nie. “Ons was nie saam nie. Sy het met ’n vriendin in Mpuko-straat geloop (waar die taxi’s draai) toe die skietery plaasvind. “My liefste Daleen is in die gesig getref. ’n Vriend van my het met haar in sy motor na die hospitaal gejaag. Dit was egter te laat en sy is dood verklaar by aankoms. “Ek moet nou net ons dogtertjie, Jade (8), na die beste van my vermoë grootmaak. “Jade besef nog nie werklik dat haar mammie nie meer daar is nie.” Edwin Lackay, Daleen se pa, sê hy voel nie kwaad vir die skieter nie. Haar ma, Arjan, sê sy het nog op die bed gelê toe haar kleinkind aangehardloop kom met die tyding. “Dit was ’n helse skok vir my en ek het net geskree. “Baie mense het na die toneel gehardloop. Toe my man daar kom, het hulle haar reeds hospitaal toe geneem. “Ek dink die gemeenskap moet opstaan teen die gangsters. Dit is onnodig dat ’n klein klompie jongens soveel hartseer veroorsaak,” meen Arjan. De Jager sê hoewel hy stukkend is, moet hy sterk wees ter wille van Jade. Sy ma, Janet, sê sy was tevrede met Daleen as toekomstige vrou vir haar seun. Janet sê Daleen was altyd gewillig om te help in die huis met wasgoed en huis skoonmaak. ’n Polisiewoordvoerder, kol. Priscilla Naidu, het die voorval bevestig en sê Witbooi was onskuldig. ’n Moorddossier is aangelê. Geen inhegtenisneming is tot dusver in dié saak uitgevoer nie.