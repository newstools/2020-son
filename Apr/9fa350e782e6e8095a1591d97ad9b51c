DIE Stad Kaapstad was sy hande in onskuld oor die verwydering van die refugees uit die Metodistekerk in Kaapstad se middestad. Volgens mayor Dan Plato is die Stad nie ingelig dat die vlugtelinge Donderdag uit die kerk verwyder is nie. Hulle is in tente in Paint City in Bellville gedump. Dit het gelei tot oorbevolking en die gesondheidsgevaar wat daarmee gepaard gaan. Meer as 500 mense is in een tent gehuisves. Dit voldoen glad nie aan die regulasies oor Covid-19 nie. Volgens Plato sal van die vlugtelinge met verloop van tyd weer verskuif word. Hy sê hulle is tans besig om akkommodasie by die Wingfield-site reg te kry. Plato vertel: “Ongelukkig weet ek nou nog nie hoekom die polisie die vlugtelinge Donderdag al uit die Metodistekerk by Greenmarket ­Square verwyder het nie. “Ons is nie ingelig nie en dit was ook nie deel van ons ooreenkoms om die vlugtelinge te verwyder voordat al die reëlings in plek is nie. “Die tydelike kamp by Wingfield was nog nie reg nie en vlugtelinge is toe na die Bellville-kamp geneem. “Dit is gedoen sonder die Stad Kaapstad se instemming. En dít terwyl dit nog nie reg was vir die vlugtelinge nie.” Volgens Plato was daar planne in plek om die tydelike tente op te rig sodat daar genoeg ruimte sou wees vir die vlugtelinge om nie so opmekaar te bly nie. Intussen is die Stad Kaapstad besig om tente, watertenke, toiletgeriewe en veiligheids- en gesondheidstoerusting by die kampe te sit sodat daar aan die reëls voldoen kan word.