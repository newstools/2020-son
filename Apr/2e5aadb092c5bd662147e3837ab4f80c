DANKIE, mr. President. Inwoners van Rocklands het gister sonder om te complain in ’n lang ry gestaan om hul naam neer te sit, net ingeval hulle vir die R350-toename in hul toelae kwalifiseer. Dít kom nadat pres. Cyril Ramaphosa Dinsdagaand afgekondig het daar sal geld beskikbaar wees vir dié wat nie werk nie. Een van die vrywillige werkers, Valerie Moses, sê haar hart het inmekaargesak toe sy sien hoeveel mense, veral geleerde mense, sonder werk sit. “Die hulp is vir dié wat totaal nie ’n inkomste het nie. “Dit sluit pensioenarisse en dié wat disability kry, uit. “Maar ouers wat kinders het en nie werk nie, kan steeds hul name gee.” Moses beklemtoon nie almal gaan vir die geld kwalifiseer nie. “Daar is ’n proses. Ons vat net die name. Verligting “Ná dit sal almal deur ’n proses gaan waar Sassa hul ID-nommer gaan check en hulle bel om nog inligting te kry.” Dié nuus bring mee dat baie inwoners steeds hoopvol is dat dit vir hulle ’n bietjie verligting sal bring. Tanya Florence sê die gemeenskap is baie happy dat hulle even ’n geleentheid soos dié kry. “Dankie, mr. President. Baie, baie dankie. “Al kry ons nie die goed nie, is dit ’n goeie ding om te weet dat daar aan ons gedink is. “Dis ’n ekstra brood en melk vir dié wat dit die meeste nodig het. Daarom verstaan ons die stappe. Ons sal vreedsaam wees.” Josephine Haynes stem saam en sê al kry sy nie die pakkie nie, sal sy dankbaar wees dat ander dit kry. “Dit beteken maar net daar is mense wat dit nodiger het as jy. “Dit is ’n privilege dié, al is dit swaar tye.”