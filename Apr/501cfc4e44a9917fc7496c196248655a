STELLA Ndabeni-Abrahams, die minister van kommunikasie en digitale tegnologie, is vir twee maande op spesiale verlof geplaas - waarvan een onbetaald gaan wees. Pres. Cyril Ramaphosa se optrede teen haar kom nadat foto's van haar op sosiale media verskyn het waar sy middagete geniet het saam met onder andere Mduduzi Manana, die voormalige adjunkminister van hoër onderwys. Ramaphosa het Ndabeni-Abrahams Dinsdag na 'n vergadering ontbied waar hy sy ontrevredenheid duidelik gemaak het oor haar wat die regulasies van die lockdown oortree het. Jackson Mthembu, minister in die presidensie, gaan intussen in Ndabeni-Abrahams se plek waarneem. Ndabeni-Abrahams het Woensdag in 'n video verskoning gevra aan Ramaphosa en die land. "Ek is spyt oor wat ek gedoen het en het diep berou daarvoor. Ek hoop Suid-Afrikaners kan dit in hul hart vind om my te vergewe," het Ndabeni-Abrahams gesê. - News24