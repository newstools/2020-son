DIE voormalige gangster en tronkvoël Abdul-Aziz Kunert, wat in 2017 op parool vrygelaat is nadat hy weens moord tot 12 jaar gevangenisstraf gevonnis is, kan ’n tweede Brian Mitchell word. Só sê die boksafrigter Emile Brice, wat die veergewig nou reeds 18 maande onder hande het. “Abdul kan baie, baie ver vorder in Suid-Afrikaanse boks. “Die mannetjie is spesiaal. Sommer baie spesiaal. “Hy is ongetwyfeld een van die bestes sedert Brian. “Niemand sê hy is ’n wêreldkampioen nie, maar ons maak goeie vordering. “Sy vermoë en talent wys hy is iemand wat vorentoe fyn dopgehou moet word. “Hy luister en hy leer vinnig,” verduidelik Brice. Beïndruk Brice het Kunert destyds in 2014 by die Drakenstein-gevangenis in die Paarl in aksie gesien toe die Mandela-stigting ’n toernooi daar gehou het. Hy’t gehou van wat hy Kunert daar gesien doen het. “Ek was uit die staanspoor beïndruk en het vir hom gesê sodra hy uit die tronk kom, moet hy by my kom oefen. “En dis presies wat hy gedoen het. Sedertdien het Abdul nooit weer teruggekyk nie,” sê Brice. Nou, ná 10 gevegte, is Kunert steeds onoorwonne en is hy op pad na groot hoogtes. As alles volgens plan verloop, sal hy en “Baby Jake” Mbangatha om die SA en WBA-titel kragte meet sodra die lockdown verby is. Kunert het in Desember ’n yslike verrassing in die kryt gelewer toe hy die IBO se voormalige kapok­gewigkampioen Mfusi Maxhayi in net twee rondes uitoorlê het.