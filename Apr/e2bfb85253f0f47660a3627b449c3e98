SKOLE moet nou reeds hul planne vir sportbyeenkomste vir die res van die jaar en die matriekafskeid uit hul beplanning tippex. Só meen ’n organisasie wat oudstaatsamptenare, soos onnies en nurses, landwyd verteenwoordig. David Jantjies, ondervoorsitter van die Civil Servants Pension Redress Movement (CSPRM), sê die organisasie deel die regering se bekommernis oor hoe die Covid-19-pandemie die land en spesifiek die onderwys deurmekaarkrap. Die CSPRM veg vir die regstelling van die pensioen vir sy lede uit die ou bedeling. Hy doen nou ’n beroep op die regering om afgetrede onnies en verpleegpersoneel nader te trek om te help met die hantering van die Covid-19-krisis. “Ons het sowat 30 000 lede oor die hele land wat gereed staan om te help as só ’n versoek kom,” sê Jantjies aan Son. Dis nog onduidelik wanneer die skole sal heropen. Jantjies sê die CSPRM glo die jaarlikse matriekafskeid, wat baie tyd en geld van ouers en skoolpersoneel vra, is een van die dinge wat maar vanjaar opgeoffer kan word. Ook sportbyeenkomste moet volgens hulle gelos word omdat fisieke kontak vir eers vermy moet word. Hulle dink ook dat skole van einde April tot middel Julie in fases heropen moet word. “Dit sal verhoed dat skole oorstroom en die toepassing van die Covid-19-maatreëls bemoeilik word,” sê dié afgetrede onderwysman. Leerders moet alfabeties ingedeel word en dan moet die een helfte op sekere dae skool toe gaan en die res op die ander. “Een van die eerste dinge wat ook gedoen moet word, is dat die skoolvoedingskemas onmiddellik teruggebring moet word wanneer die skole oopmaak sodat die kinders se immuunstelsel versterk kan word.” Die CSPRM is bekommerd daaroor dat nie alle skole altyd seep en sanitiser het nie. Hy stel voor dat die departement hiermee help. Jantjies sê sy organisasie dink ook gemeenskappe moet ownership vat en self skole teen vandalisme beskerm. Volgens hom is die CSPRM bekommerd oor kinders wat uit huise kom waar hulle nie genoeg data of Wi-Fi het om hul skoolwerk klaar te kry nie. “Skole en die departement moet uit hul eie budget hiermee help. Die leermateriaal moet ook toegankliker en maklik verteerbaar gemaak word sodat alle ouers dit kan verstaan en hul kinders kan help.”