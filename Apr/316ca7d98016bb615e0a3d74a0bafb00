VERLIESE van sowat R30 000 is gely toe gewetenlose boosdoeners die afgelope naweek in die Baaise North­erns by ’n skool vir verstandelik en liggaamlik gestremde kinders ingebreek het. Genevieve Hendricks (56), stigter en eienaar van die skool Miracle Kids in Chatty, was vandeesweek nog platgeslaan toe sy Son van die nagmerrie vertel. Sy run Miracle Kids al die afgelope 12 jaar. Volgens haar word die skool die afgelope drie jaar vanaf die perseel van die Chatty-kliniek bedryf. Altesame 46 minder­bevoorregte kinders is by die skool ingeskryf. Vyf gesondheidswerkers sien na die kinders om. Hendricks sê gister die inbraak moes oor die naweek plaasgevind het, want Vrydag was alles nog fine by die skool. Volgens haar het die kliniekbestuurder haar Maandag omstreeks 07:30 gebel en gesê daar is by die skool ingebreek. Hendricks sê toe sy by die skool opdaag, was die kombuis se veiligheidshek skoonveld. Volgens haar het die kombuisdeur oopgestaan. Dié deur se slot het buite gelê nadat die diewe dit afgebreek het. Hendricks sê die booswigte het op die vlug geslaan met ál hul elektriese toebehore, waaronder die stoof, yskas, mikrogolfoond, twee ketels, televisiestel, DVD-speler en voedselverwerker. Kastrolle en ’n stel potte het ook voete gekry. Volgens haar het die inbrekers ook weggekom met kos ter waarde van R3 000 wat sy kort voor die lockdown gaan koop het. Alarm Hendricks sê asof dit nie erg genoeg is nie, het die inbrekers die kinders se winter-uniforms gebruik om in die kombuis vuur te maak. Volgens haar het die vuur gelukkig nie veel skade aangerig nie. Hendricks voeg by die skool is toegerus met ’n alarmstelsel, maar die alarm het nie tydens die inbraak afgegaan nie. Sy sê sy skryf dit toe aan die feit dat daar oor die naweek ’n krag­onderbreking in die noordelike gebiede was. Hendricks sê toe die skooltjie destyds vanaf ’n ander perseel ge-operate het, was daar daagliks inbrake. Volgens haar was die aantal inbrake destyds ontelbaar. Hendricks sê die afgelope naweek se inbraak was die eerste een sedert die skool op die perseel van die Chatty-kliniek geleë is. Volgens Hendricks maak die inbraak haar hartseer, want die boosdoeners steel van minderbevoorregte, spesiale kinders. Sy sê die diewe het nie ’n hart nie. Volgens haar het die diewe nou die bietjie wat hulle gehad het, net so weggevat. Hendricks sê noudat dit lockdown is, kom daar boonop nie geld in nie. Volgens haar deal sy met arm families. Sy sê die departement van maatskaplike ontwikkeling subsidieer die afgelope twee jaar net 20 kids by die skool. Volgens haar moet daar dan ’n plan gemaak word om die ander kinders te voed. Hendricks sê sodra die lockdown verby is, sal hulle maar ’n plan moet maak met betrekking tot die kos en electrical appliances. Gaarmaak Sy sê al moet sy ook kos by haar huis gaarmaak en dit vir die kinders skool toe bring, sal sy dit doen. Hendricks vra enige iemand wat ’n bydrae wil maak om haar asseblief te bel by 083 733 1194. Kol. Priscilla Naidu, ’n polisiewoordvoerder, sê ’n dossier vir sake-inbraak is aangelê.