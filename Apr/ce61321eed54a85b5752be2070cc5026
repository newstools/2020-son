GODDELIKE ingryping sal die dodelike corona-virus in sy spore stop. Só glo die selfgeproklameerde pastoor Clinton Ndinisa (29) van Missionvale. Dié gebied in die Baai se noordelike areas het na bewering op Paas-Maandag sy eerste corona-verwante sterfte aangeteken. Die nuus het soos ’n wilde veldbrand versprei en party inwoners op hol gejaag. Terwyl tragiese tonele van huilende geliefdes hulle afgespeel het in die omgewing waar die slagoffer gewoon het, was sommige druk besig om planne te maak oor hoe hulle tot elke prys daardie gebied kan vermy. Beskerm Ander het weer gesê hulle gaan hulle Bybel nader trek vir divine intervention. Die 64-jarige vrou is Maandagoggend in die Livingstone Hospitaal oorlede – na bewering enkele dae nadat toetse gewys het sy het Covid-19. Die oorledene se besonderhede is bekend aan Son, maar dit word weerhou om haar naasbestaandes te beskerm. Haar familie is nie toegelaat om hulle laaste goodbyes te sê nie. Teslin Booysen, ’n DA PR councillor in die wyk, sê die vrou het drie weke gelede begin siek raak nadat sy glo ’n begrafnis in KwaZakhele bygewoon het. Booysen sê: “Haar gesin het dadelik met haar hospitaal toe gejaag. “Sy is later van Dora Nginza oorgeplaas na Livingstone (waar corona-virus-pasiënte behandel word).” Volgens Booysen het die dokter die positiewe uitslag van die corona-virus-toets “telefonies bevestig en gereël dat familielede wat met haar in aanraking gekom het, ook getoets word. Meer as twee naas­bestaandes het die inligting aan my bevestig.” Booysen sê: “Ek wil my diepste, innige meegevoel met die familie uitspreek met die verlies van hulle geliefde. “Die omstandighede waaronder julle geliefde heengegaan het, was duidelik vir julle baie moeilik. Dit breek my hart dat julle nie in die laaste ure van julle geliefde se tyd op die aarde daar kon wees om tot siens te sê nie.” Popo Maja, woordvoerder van die nasionale gesondheidsdepartement, het nie gereageer op vrae oor wanneer, indien ooit, die mense van Missionvale vir die virus gescreen gaan word nie. Sommige inwoners was duidelik paniekerig toe die nuus van die antie se dood versprei. Baie ander het hulle hoop op die Here gesit. Sheray Blaauw (28), ’n getroude ma van drie, vrees verskriklik vir haar kinders se lewe. “Jy kan maar hóé vir hulle sê hulle moet in die huis bly, hulle gaan wil buite speel,” moan Blaauw. “Maar ek is nou veral baie streng met hulle, want die virus maak dood. Om ons kinders te beskerm, moet ons hulle in die huis hou, ons hande gereeld was en ons maskertjies dra.” Voetewasser Nog ’n resident, Antoinette Jordaan (29), sê vies: “Ek dink nie ons besef hoe ernstig die situasie is nie. “Die mense vat dit glad nie ernstig op nie, want nog elke dag loop hulle op en af asof dit holiday is, actually. “Ek glo nie (pres. Cyril) Ramaphosa suig al die goed uit sy duim om ons te beveel om by die huis te bly nie. Wanneer hy praat, moet ons luister.” Ndinisa, ’n jong leier in een van die baie start-up-kerkies in die gemeenskap, sê hy is glad nie bang vir die gevreesde virus nie. “Ek is ’n (Nagmaal-)wyndrinker en ’n voetewasser,” sê Ndinisa met ’n groot smile. “Die Bybel sê geen siekte sal jou onderkry wanneer jy onder die bloed van Jesus is nie. Dis hoekom ek nie bang is vir corona-virus nie! Corona, jy kan maar kom. Ek sê dit vir ons gemeente ook. Dit kan maar kom; dit sal ons nie onderkry nie.”