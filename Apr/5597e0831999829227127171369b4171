DIE besluit van Suid-Afrika se president om ’n nasionale lockdown af te kondig, was nie ’n maklike een nie. Dis oor dit ’n impak kan hê op die werkloosheidsyfer en die ekonomie in geheel. Só sê Rano Kayser, voorsitter van die DA in die Baaise noordelike areas, aan Son. Kayser het dié uitlating gemaak in die lig van die feit dat daar tot vandag toe nog mense in die Northerns buite rondbeweeg sonder maskers en handskoene. Volgens Kayser plaas die corona-virus baie druk op die ekonomie. Hy verwys na ’n bekende pizza-restaurant wat – kort nadat die lockdown afgekondig is – sy deure gesluit het. Kayser sê Ramaphosa het ál die risiko’s oorweeg, maar die gesondheid van alle Suid-Afrikaners was die bepalende faktor. “Dit is hoekom dit vir almal belangrik is om die president se beroep ernstig op te neem.” Volgens Kayser diskrimineer die corona-virus nie. Kayser sê indien inwoners nie gehoor gee nie en sonder maskers en handskoene in die strate rondbeweeg, increase hulle die risiko dat die virus oorgedra kan word. Hy sê as dit gebeur, gaan die lockdown vir langer aanhou – wat ’n impak op die Northerns gaan hê. Volgens hom gaan die werkloosheidsyfer die hoogte inskiet, daar gaan meer armoede wees en misdaad gaan toeneem. Kayser doen dus ’n beroep op inwoners van die noordelike areas om tog gehoor te gee aan die president se beroep sodat die virus gouer beveg en ingeperk kan word. “Ons gaan die risiko’s vergroot as ons nie gehoor gee nie. Bly in die huis, dra maskers en sanitise jou hande.” Noeleen Moodley, ’n gemeenskapsleier, sê daar is nog mense in die noordelike areas wat nie die virus ernstig opneem nie. “Jy sien regtig baie min mense met maskers en gloves aan. Die uitlanders se huiswinkels is ook nog oop. “Daar is nie daai erns dat daar ’n pandemie in die land is nie.” Sy sê wat verder kommerwekkend is, is dat kinders – soos gewoonlik – nog in die strate speel. Moodley benadruk dat mense hulle moet bedek wanneer hulle uitgaan – vir almal se veiligheid. Christian Martin, maatskaplike aktivis, sê dit is onverantwoordelik om dit nie te doen nie. Hy sê mans moet hulle verantwoordelikheid dra en aanvaar as beskermers van hul families, streng optree en die voorbeeld begin stel deur maskers te dra en hande te was. Vera Jewell, ook ’n gemeenskapsleier, sê daar is baie mense wat loop sonder maskers, want daar is nie genoeg maskers beskikbaar nie. Jewell sê sy het om dié rede besluit om self maskers te vervaardig en te verkoop. Sy kan in dié verband by 066 266 1578 gebel of ge­whatsapp word.