DIE legendariese Stan Christodoulou is in ’n groot boksbonanza wat vir die Kaap beplan word sodra die corona-virus die wyk geneem het. Na verneem word, gaan die 76-jarige Christodolou ’n gas wees by die eerste Suid-Afrikaanse swaargewigtitelgeveg in die Kaap in 106 jaar. Hierdie ervare skeidsregter gaan daar ook sy boek oor sy loopbaan teen ’n afslagprys verkoop. Die swaargewigbelt gaan ’n nuwe eienaar kry nadat die Internasionale Hof vir Sportarbitrasie in Switserland die kam­pioen Ruann Visser vir vier jaar geskors het. Die boksers wat sake nou om die swaargewigtitel gaan uitspook, is Tian Fick van die Kaap en Josh Preto­rius van Richardsbaai. Fick sou Visser einde verlede jaar in die Kaap om die titel gepak het, maar die kryttoue het gebreek en Visser het uitgeval nog voordat die klok vir die eerste ronde kon lui. Fick is ná 8 gevegte onoorwonne, terwyl Pretorius 7 van sy 11 gevegte gewen het. Een van sy nederlae was verlede jaar teen die einste Fick toe hy met punte verloor het. Die Kaapse ligswaar­gewigbokser Nicholas Radley kom teen Luvuyo Sizani van Oos-Londen te staan. Sizani is ná vier gevegte onoorwonne, terwyl Radley nog net teen Rowan Campbell verloor het. Die opwindende Jami Webb boks ook in die toernooi.