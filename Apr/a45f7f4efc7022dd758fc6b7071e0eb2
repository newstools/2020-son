DIE gemmerkat Tyson het op Goeie Vrydag gesorg vir “load shedding” in Bonteheuwel. Die mense se krag was vir amper ’n uur af sodat Tyson gered kon word. Die kat het teen ’n ligpaal opgeklouter agter voëltjies aan, maar kon nie weer sy way terug kry nie. Volgens die kat se eienaar, Samantha Jacobs, is dit die eerste keer dat so iets gebeur. Sy sê die kat klim gewoonlik net in die bome of op die dak. Renecia Kannemeyer, ’n inwoner, sê: “Ons was so bang die kat gaan hom dood-shock teen die kragdrade. “Ons het hom geroep, maar hy het al hoe hoër geklim. Hy het nie geweet hoe om af te klim nie. “Ons het naderhand die fire-and-rescue-mense gebel, maar hulle het ons na die SPCA verwys. “Die SPCA het later opgedaag en ook die fire-and-rescue-mense. “Hulle kon nie die kat afbring voordat die krag eers afgesit is nie. “Die kat het hoog teen die paal tot by die kragdrade geklim. Ná amper twee ure het hulle die kat veilig afgebring en die krag moes vir amper ’n uur afgesit word. “Ons is baie lief vir katte en is dankbaar en bly Tyson is veilig.” Volgens Kannemeyer het hulle vir Tyson en sy suster, Leah, al amper ’n jaar. Angus McKenzie, wyksraadslid, sê: “Die krag in sekere dele van Bonteheuwel is afgesit om die kat te red. Baie inwoners het geworry en gedink dit is load shedding. “Hulle was baie geduldig nadat ek verduidelik het wat gebeur het.” ’n Kleremaakster van Bonteheuwel wat verkies om anoniem te bly, sê: “Ek dog dis load shedding. Ek was besig om corona-maskers te maak vir ’n fabriek. “Ek het ’n daaglikse target om te maak en was ’n bietjie bekommerd, maar die krag was nie vir lank af nie.”