GROOT opwinding wag Saterdag 2 Mei op Turffontein op punters indien die regering vandag toestemming gee dat perdewedrenne hervat kan word. Dís wanneer die Premier’s Champions Challenge oor 2 200 m beslis word. Luidens ’n berig op die Phumelela-webblad kan punters uitsien na ’n reuse-tweestryd tussen Mike de Kock se superster, Hawwaam, en Joe Soma se nuwe ster, Got The Greenlight. Hawwaam is een van nege perde wat deur De Kock ingeskryf is. Die ander is Soqrat, Queen Supreme, Barahin, Buffalo Bill Cody, Frosted Gold, Marshall, Blossom en Storm Destiny. Die Kaapse afrigter Justin Snaith het Miyabi Gold en Silvano’s Pride ingeskryf, maar die beperking op die beweging van mense gaan dalk steeds in plek wees. Die KZN-afrigter Gavin van Zyl se enigste inskrywing is Blackball, wat op sy dag kan verras. Uiteraard kan die kampioenafrigter Sean Tarry se perde nooit onderskat word nie. Sy inskrywings is Al Matawakel, Cirillo, Ikigai, Return Flight, Shango Tierra Del Fuego, Tilbury Fort en Victoria Paige. Dan moet die afrigter Peter Paul se Western Fort ook sterk in die wedloop wees omdat hy die jokkie Warren Kennedy in die saal sal hê. Intussen hou Suid-Afrika asem op.