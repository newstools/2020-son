AL IS Keanu Stevens van Arcadia nog net 14 jaar oud, is hy onlangs vir Suid-Afrika se o. 17-span gekies. Op die veld lyk hierdie gr. 9-leerder van Westville Senior Sekondêr nie sy ouderdom nie – en dis juis waarom hy so goed vaar. Sy pa, Tyron, vertel al wat ’n afrigter is, is altyd verbaas wanneer hulle hoor sy seun is nog net 14. Tyron was op sy dag ’n kranige sokkerspeler vir Blackpool. Hy sê: “Almal is altyd verstom oor sy ouderdom, want die manier waarop hy speel, laat dit nie lyk of hy so jonk kan wees nie. “Hy maak my baie trots. Ek het nie eens gedink hy sal dit maak nie, maar sy harde werk begin nou vrug dra. “Ek is bly vir sy part.” Keanu, wat vir Apex U­nited speel, sê hy het by sy pa geleer sokker speel. Deesdae kyk hy na spelers soos Paul Pogba van Manchester United. Laasgenoemde is sy guns­teling-span. Opgewonde “Ek speel, nes Pogba, in die middelveld. “Ek leer baie by hom. Pogba is ’n intel­ligente speler en ek hou daarvan. “Ek was opgewonde toe ek hoor ek het die o. 17-SA-span gehaal. Ek kan nie wag om te speel nie.” Keanu sê met die huidige stand van sake weens Covid-19 weet hy nie wanneer hy sy kans gaan kry nie. “Ek hou my by die huis besig en probeer elke dag oefen. Dit is frustrerend dat ons nie kan speel nie. “Ek hoop ons kan binnekort weer die veld vat.”