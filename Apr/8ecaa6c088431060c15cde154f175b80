’N MENS sou nou wonder wat die prys van eiers met die lockdown te doen het. Nuwe data deur Stats SA toon aan basiese kossoorte se prys het tydens die lockdown die hoogte in geskiet. Sedert die lockdown op 27 Maart begin het, het Stats SA pryse met ’n arendsoog dopgehou om vas te stel of verbruikers uitgebuit word. Stats SA het opgemerk die pryse van items in ’n kosmandjie met die basiese voedselsoorte het in die eerste drie weke van die lockdown met 0,3% gestyg. Die regering het immers prysbeheer op basiese kossoorte vasgestel en het gewaarsku as daar enigsins sprake van uitbuiting is, kan verskaffers massiewe boetes en selfs tronkstraf daarvoor kry. In die geval van eiers het die kommoditeit sommer met ’n enorme 19% gestyg vergeleke met die weke voor die lockdown. Eiers is juis ’n kossoort wat in aanvraag is omdat Suid-Afrikaners self kosmaak gedurende die lockdown. In een geval is opgemerk dat die prys van eiers tot soveel as 60% gestyg het. Die prys van tee het ewe skielik met 7% gestyg terwyl koffie se prys met 2,8% verhoog is. Wit en bruin brood se pryse het onderskeidelik met 1,9% en 1,8% gestyg. Die enigste goeie nuus is dat groente en vrugte se pryse in dié tyd met 9,6% en 2,9% onderskeidelik verlaag is. – Business Insider