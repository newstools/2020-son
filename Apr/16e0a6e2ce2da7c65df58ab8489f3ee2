WATWOU corona-virus – jy gaan nie Safa Kaapstad op sy pos vang slaap nie. Dié sokkerbeheerliggaam het besluit om proaktief op te tree gedurende die nasionale lockdown om die verspreiding van dié virus te beperk. Bennett Bailey, president van Safa Kaapstad, het al laas week die Keep Fit at Home-projek bekend gestel. Dié projek beoog om plaaslike skeidsregters en spelers in verskeie ligas met aanlyn klasse fiks te hou. Volgens Bailey help die ervare SA Premierliga-skeidsregter Anwar Alexander en voormalige PSL coach Boebie Solomons met die aanlyn klasse. Solomons is deesdae Safa Kaapstad se tegniese direkteur en hou hom in die lockdown besig deur video clips met oefeninge aan geaffilieerde LFA’s se afrigters en klubs te stuur. Boebie sê die oefeninge is maklik: “Dit is oefeninge wat ontwerp is om spelers se tegnieke te verbeter. “Dit behels basics soos dribbling, balbeheer en verskillende aangeë.” Volgens Iqbal Kasker, voorsitter van die sokkerklub Salt River Blackpool, is die program baie maklik vir spelers om te verstaan terwyl die klubafrigters en privaat afrigters nie oefensessies vir spelers in die lockdown-periode kan reël nie. “Ons klub se spelers geniet die programme wat voor­geskryf is en ek moet sê, die belangstelling onder die laities­ is besig om te groei,” vertel Kasker. – Joe Pillay