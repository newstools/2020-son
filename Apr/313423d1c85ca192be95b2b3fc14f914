ALTESAME 15 mense het dié week gesterf in ’n taxi-ongeluk op die N2 tussen Mount Frere en Mount Ayliff. Weziwe Tikana-Gxothiwe, Oos-Kaapse LUR vir vervoer, veiligheid en skakeling, sê sy is geskok, hartseer en teleurgesteld deur die ongeluk. Tikana-Gxothiwe se woordvoerder, Unathi Bi­nqose, sê die taxi het 15 insittendes gehad. Dis ’n verontagsaming van die 70%-passasier-maatreël wat tydens die lockdown weens Covid-19 geld. Die taxi het Woensdagmiddag halfdrie reg van voor teen ’n trok gebots. Al 15 insittendes, onder wie die drywer, is op die toneel dood. Die taxi het in ’n suidelike rigting gereis, vanaf Mount Ayliff in die rigting van Mount Frere, toe die ongeluk plaasgevind het. Die twee insittendes in die trok – die drywer en ’n passasier – is inderhaas hospitaal toe geneem. Hulle is ernstige beseer. Volgens Bi­nqose is die ongeluk ’n groot terugslag vir die Oos-Kaap, wat gedurende die hele Paastyd net agt sterftes gerecord het. Dis die laagste syfer in dekades. Tikana-Gxothiwe het haar medelye teenoor die familie van die oorledenes betuig. “Ons gedagtes en gebede is gedurende hierdie moeilike tyd met die families in rou. “Ons doen ook ’n beroep op diegene wat vir watter rede ook al toegelaat word om ons paaie gedurende die lockdown te gebruik, om versigtig te wees en om die pad­reëls te gehoorsaam.” Sy sê dis baie steurend dat in ’n tyd waarin die getal Covid-19-gevalle daagliks toeneem, daar nog mense is sonder respek vir die regulasies wat ingestel is. Volgens haar is die 70%-passasier-beperking wyd gekommunikeer en almal weet daarvan. Ondersoek Sy sê dis dié minagting van die wet wat ons gelei het tot waar ons vandag is. Die presiese oorsaak van die ongeluk is in dié stadium nog onbekend. Tikana-Gxothiwe het gevra vir ’n deeglike ondersoek na die voorval. 