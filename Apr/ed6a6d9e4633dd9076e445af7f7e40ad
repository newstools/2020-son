’N BEKENDE musikant van Mitchells Plain is na verneem word dié naweek vir verkragting en ontvoering gearresteer. Hy is die wenner van ’n gewilde musiekkompetisie. Die sanger, wie se naam vir eers weerhou sal word, is saam met ’n ander persoon gearresteer. Volgens ’n vriend van die familie is die sanger Vrydag by sy huis in Mitchells Plain gearresteer. Die vriend sê: “Ek weet nog nie die presiese omstandighede rondom die voorval nie. “Ek ken hom nie as so ’n persoon nie en gaan my nie uitlaat oor die beweringe nie. “Ons laat maar dat die gereg sy gang gaan en wag vir die hof se uitspraak.” Volgens die familievriend is hy ingelig dat die sanger in die Mitchells Plain-landdroshof sal verskyn en op bail vrygelaat gaan word. Volgens sers. Noloyiso Rwexana, polisiewoordvoerder, is ’n 55-jarige en 30-jarige dié naweek in Mitchells Plain gearresteer. Die verdagtes is deur Mitchells Plain se speurders van die polisie se eenheid teen gesinsgeweld, kindermishandeling en seksuele misdrywe gevang. Die twee sal in die plaaslike landdroshof verskyn sodra hulle aangekla is. Klagte van verkragting en ontvoering staar die man die gesig.