DIS ’n reuse-taak om voor te berei vir ’n moontlike vinnige styging in sterfgevalle. Die Stad Kaapstad se krematorium-diens is een van die afdelings wat erg hierdeur geraak sal word. Die Stad se mayco-lid belas met gesondheid, dr. Zahid Badroodien, sê hulle werk ingevolge die riglyne wat die nasionale departement van gesondheid op 16 Maart bekendgestel het. Dié riglyne gee inligting oor hoe die lyke van corona-virus-slagoffers hanteer moet word. Die riglyne spesifiseer ook hoe hospitale en lykshuise lyke moet hanteer om die verspreiding van die virus te verhinder. Volgens Badroodien is dié riglyne onder meer dat die hospitale en lykshuise familielede van die oorledenes van maskers moet voorsien wanneer hulle die lyke by die hospitale óf lykshuise wil gaan sien. Die lyke moet ook in drie lyksakke geplaas word. Boonop moet die lyke direk vanaf die lykshuise na die krematoriums vervoer word. Volgens Badroodien het die Wes-Kaapse departement van gesondheid ook die nodige voorbereidings en voorkomingsmaatreëls ingestel om te verseker dat al die personeellede protective gear sal kry. Badroodien sê: “Die Maitland-krematorium ontvang lyke wat reg is vir verassing en wat in doodskiste is. “Teen dié tyd het die lykshuis al die voorbereidingswerk gedoen, onder meer die ontsmetting, bagging en vervoer. Gemonitor “Die Wes-Kaapse departement van gesondheid het verseker dat ekstra voor­koming gedoen word deur alle personeellede by die krematorium met beskermende klere uit te rus. “Alle werk wat gedoen word, word verrig ingevolge die gesondheid- en veiligheidstandaarde.” Volgens Badroodien word die diens gereeld gemonitor en hersien soos meer inligting oor die corona-virus beskikbaar word. 