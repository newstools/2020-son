DIE Cape Cobras het vanjaar ’n nagmerrie beleef en het in beide die eendaagse en vierdaagse franchise-kompetisies laaste geëindig. Son op Sondag het dié week telefonies met Ashwell Prince, die Cobras se afrigter, oor die teleurstellings van die seisoen en sy vooruitsigte vir die nuwe seisoen gesels. “Dit was maar teleurstellend, veral in die eendag-kompetisie. Ons kon net nie aan die gang kom nie. “Ons het wel uitstekende individuele vertonings gehad – Zubayr Hamza was voortreflik en het getoon hy’s ook ’n baie goeie witbal-speler. “Hy het 582 lopies aangeteken teen ’n treftempo van meer as 90 en sodoende gewys dat hy nie net aanspraak maak op ’n plek in die toetsspan nie.” Hamza is Vrydag aangewys as die Cobras se eendagspeler van die jaar. Die 42-jarige Prince was ook ingenome met Thando Ntini se boulwerk in die eendagreeks. Die 19-jarige seun van die Proteas-legende Makhaya Ntini was met sy 14 paaltjies in 9 wedstryde die Cobras se voorste paaltjiejagter in die eendagreeks. Verlore “Ek was baie beïndruk met hom. Hy het baie energie na die groep gebring en die voortvarendheid van die jeug was tasbaar met hom – iets wat seker in sy bloed is as mens moet kyk na hoe energiek sy pa was en steeds is.” “Ntini is egter nou vir die Cobras verlore. Hy gaan voortaan vir die Titans speel. Ons wou hom graag hou; eintlik wou ons ál ons spelers behou, maar dit is ongelukkig nie moontlik nie,” aldus Prince. ’n Ander Cobra-snelbouler, Lizaad Williams, gaan ook soos Ntini na die Titans, terwyl hul boulmaats Tladi Bokako (Lions) en Mthiwekhaya Nabe (Warriors) ook groener weivelde gevind het. Die WP-kolwer Matthew Kleinveldt het vanjaar uitstekend gevaar vir die Cobras toe hy ’n kans gegun is in die vierdagreeks, maar verhuis na die Knights in Bloemfontein. Die veelsydige Ferisco Adams gaan ook vir die Knights speel, terwyl Dane Piedt voortaan in Amerika gaan speel. Prince is egter bly hy kon sy Proteas behou. “Ons wou regtig almal behou, maar die onsekerheid oor hoe die pad vorentoe gaan lyk op eersterangse vlak in Suid-Afrika maak dit moeilik vir almal. “Dis moeilik vir my om spelers byvoorbeeld twee- of driejaar-kontrakte aan te bied met die wete dat niemand weet hoe die toekoms lyk nie. Ons kon darem die Malans (Pieter en Janneman), Zubayr Hamza, Kyle Verreynne en George Linde behou en daaroor is ook bly.” Prince was nie bereid om die kat uit die mou te laat nie, maar volgens Son op Sondag se bronne het die Cobras ook heelparty spelers van buite gekontrakteer. Tony de Zorzi, Imran Manack, Corbin Bosch en Tshepho Moreki verruil almal die Titans vir die Cobras, terwyl Calvin Savage van die Dolphins ook af Kaap toe kom. Die veelsydige George Linde is as die Cobras se speler van die jaar aangewys. Hy het ook die spelers se vereniging, SACA, se speler-van-die-jaar-toekenning gebuit. “Hy begin nou in sy vermoëns glo en hy’t dit met reusevertonings vanjaar vir ons getoon,” voeg Prince by.