“DIS ’n bittersoet situasie waarmee ons nou in Strandfontein moet deal.” Dís die woorde van rdl. Elton Jansen nadat hy gehoor het dis nou finaal dat meer as 2 000 haweloses op Strandfontein se sportveld gehuisves gaan word. Die aankondiging is volgens Jansen op hom gegooi nadat die Stad die besluit geneem het dat dié oop veld tydelik as shelter gebruik gaan word. Jansen sê toe hy die oproep van die Stad Kaapstad gekry het, was hy platgeslaan. “Omdat ons met ’n nasionale ramp-krisis te make het, is ek nie by die vergaderings ingesluit nie. So, dit beteken dat dit iets nuuts vir my was.” ’n Vergadering hieroor is egter saam met die gemeenskap gehou. “Daar is soveel geldige punte wat die gemeenskap gemaak het, soos oor veiligheid en wat ná die tyd met die mense gaan gebeur. “Dis goed wat ek ook wou weet en voel dis almal se reg dat die regering oop kaarte moet speel.” Jansen voeg by: “Ek dink wat almal kwaad maak is dat die regering eers gesê het Strandfontein sal een van die sites wees, maar nou is dit die enigste site. “En die kans dat daar ’n negatiewe ding uit so iets positiefs gaan kom, is baie hoog.”