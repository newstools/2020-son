DIE voorvalle van plundery in die Northerns is regtigwaar betreurenswaardig. So kla ’n vroulike inwoner van Jacksonville wat uit vrees vir ’n backlash van die gemeenskap eerder anoniem wil bly. Die gevolg van die geplunderde winkels is dat mense nou ver en na ander gebiede moet loop vir basiese benodigdhede. Die uitlanders het ook produkte soos suiker en rys teen R2 verkoop en dis iets wat nie by kettingwinkels gebeur nie. Derduisende rande se kruideniersware is die laaste paar dae geplunder. Op Facebook het honderde mense uitgevaar teen wat hulle noem barbaarse gedrag. Groot en klein het ge-loot en in Timothy Valley het een vrou glad geskree: “Bring vir my kind kimbies!” Een man het verontwaardig genoem jy kap nie die hand af wat jou voer nie. Saamgestaan Woensdagaand het skobbejakke probeer om winkels in Jacksonville te plunder. Die gemeenskap het egter saamgestaan en ’n stokkie daarvoor gesteek. Die winkeleienaars het toe later die aand ál hul voorraad uit die winkels verwyder. Volgens ’n polisiewoordvoerder, Sandra Janse van Rensburg, is nege arrestasies uitgevoer.