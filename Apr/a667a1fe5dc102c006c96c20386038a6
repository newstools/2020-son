DIE mooie Halle Berry is nog single en sy geniet elke oomblik daarvan. Die 53-jarige aktrise het teenoor Lena Waithe in ’n Instagram live-sessie oopgemaak oor haar liefdeslewe. Halle het haar fans verseker dat daar niks romanties aan die gang is tussen haar en D-Nice nie. “Ek is single. Dit gaan nou al aan vir drie jaar. “Dit is natuurlik my eie keuse,” vertel die Cat­woman-aktrise. Sy het verder vertel dat sy dolgelukkig is so op eie houtjie. “Ek het besluit om tyd vir myself te vat. Ek gaan tyd met myself deurbring. “En sover was dit wonderlik. So wonderlik dat ek dalk vir ewig single gaan bly.” Halle, wat al drie keer voor die kansel gestaan het, het vertel dat sy eens op ’n tyd baie gefokus het op verhoudings. Drie Maar nadat haar laaste verhouding nie uitgewerk het nie, het sy besluit om nie weer haarself te haastig in ’n verhouding te begeef nie. Sy vertel verder dat sy aanvanklik net besluit het om vir ’n jaar single te wees. Maar dit het toe twee jaar en toe drie geword. Maar sy het darem nie heeltemal opgegee op die liefde nie. “Ek dink ek het ’n beter kans om nou te kies wat goed en reg is vir my.”