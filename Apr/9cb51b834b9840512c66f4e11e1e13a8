“EEN koeël, dis ál wat dit gevat het om my neef se lewe te beëindig. En hy was nie eens saam met die betogers nie.” Die familie van Bennedick Sandile (25) van Heinz Park soek nou antwoorde van die staat ná gister se oproer. Hulle beweer ’n polisiebeampte het skerppuntammunisie gebruik om die skare uiteen te jaag en Sandile het met sy lewe geboet. Dít was die vieslike uiteinde van oproer wat gister gestrek het van die R300-deurpad tot waar ’n U-Save-winkel openlik geplunder is. Op die R300 het honger inwoners van Heinz Park, New Woodlands, Watergate en Philippi-Oos oproerig geraak. Sandile was volgens sy uncle Lindelani Tyibilika nie eens onder die opstandiges nie. “Hy het nie eens ’n klip in sy hand gehad nie. “Hy het net gestaan en watch.” Tyibilika sê toe hy die oproep kry dat sy broerskind geskiet is, het hy eers gedog dis rubberkoeëls en dat die klong nog lewe. “Daai is mos wat altyd gebruik word in protests. “Vir al die jare is rubberkoeëls gebruik. Nooit het ek gedog dis ’n regte koeël nie. Waar pas regte koeëls dan in?” Sandile is in die bors geskiet en het in sy jaart inmekaargesak en gesterf. Toe Son op die toneel aankom, wou vreesbevange inwoners weet hoekom die klong geskiet is. Oorkant die toneel het ’n Nyala gestaan en van verder af was die knal van skokgranate steeds hoorbaar. Van die toneel waar Sandile dood gelê het, kon ’n mens swart rookwolke op die R300 sien borrel. Op die R300-brug was daar moontlike bewyse dat daar met skerppunt-ammunisie geskiet is. Tussen die klippe was daar leë koeëldoppies. Son het die cops se onafhanklike ondersoekdirektoraat om kommentaar genader, maar dié sal eers later hierop reageer. ’n Cop op die toneel het wel genoem dit het gevolg nadat ’n lid met ’n baksteen gegooi is en hospitaalbehandeling moes kry. Nog gevalle van plundery in die Kaap sluit in: Vier verdagtes is gearresteer. Dié groep het probeer om ’n spaza shop te bestorm en te plunder.