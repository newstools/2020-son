LADISMITH. – Kospakkies in Kannaland raak nou ’n knelpunt. En die kospakkies het nog nie eens hier geland nie. Die beoogde kospakkies is bedoel om verligting te bring tydens die landwye lockdown. Aan die een kant is daar die munisipaliteit wat die projek volgens wet moet reguleer. Aan die ander kant is die organisasie Cape Liberty Foundation, wat ook die nood wil verlig met kospakkies vir behoeftiges. In ’n verklaring sê die munisipaliteit: “Die munisipaliteit sal kommunikasie versprei oor die uitdeel van kospakkies aan behoeftiges sodra die departement van maatskaplike ontwikkeling dit reg het. “Ons doen ’n beroep op die gemeenskap om geen ander kommunikasie of mense toe te laat wat in die gemeenskap rondbeweeg en vorms invul nie. Vervolg “Enige iemand wat hom of haar skuldig maak daaraan, sal vervolg word.” David Opperman, plaaslike organiseerder van die Cape Liberty Foundation, sê: “Ons is ’n provinsiaal erkende NGO wat net wil help. “Ons president het juis NGO’s bedank wat wil saamwerk. Twee brode is beter as een. Ons program strek oor die hele provinsie.” Ook past. Lionel Rose van ’n NGO in Zoar steun die hulp wat Cape Liberty Foundation wil bied. Lindiwe Zulu, minister van maatskaplike ontwikkeling, sê: “Organisasies wat wil help, kan by die departement registreer.” Sy het ook ’n beroep op hierdie organisasies gedoen om met plaaslike en provinsiale strukture saam te werk. Sy sê die departement is bewus van die druk op voedselsekerheid.