DIE ramp wat die Kaapse jokkie Grant van Niekerk in Hongkong getref het, sal hom nie onderkry nie, want sy naam is groot genoeg om enige plek in die wêreld te kan ry. Só sê Charl Pretorius, wedrenkenner en mede-redakteur van die daaglikse nuusbrief Turf Talk. Van Niekerk is summier in die pad gesteek nadat hy verlede Vrydagoggend weens ’n geskil nie vir ’n barrier trial opgedaag het nie. Die afrigter Ricky Yiu het hom gerapporteer en hy is kort daarna summier afgedank. Op ’n vraag of Suid-Afrika Hongkong se drastiese stap moet respekteer en Van Niekerk ’n lisensie weier, sê Pretorius dat niks in sy pad staan nie. “Hulle kan hom tog nie twee keer punish nie. “Ook kan die owerhede hom nie weerhou van ’n kans om ’n lewe te maak nie. “Ek dink hy sal seker ’n rukkie settle en dan weer sy oorsese opsies bekyk. “Sy naam is groot genoeg om enige plek in die wêreld te kan ry,” sê Pretorius. Hy sê dis egter geen uitgemaakte saak dat sy perd aan die Drill Hall Stakes sal deelneem nie. Die Drill Hall Stakes is normaalweg die laaste oefenlopie vir July-aanspraakmakers om te wys hulle is reg vir die groot dag op 4 Julie op Greyville.