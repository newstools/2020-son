’N NOODKREET vir kos. Inwoners van Kalbaskraal naby Malmesbury – soos talle plekke elders in die land – ly honger. Nancy de Bruin (64) sê die trane het al geloop so desperaat is sy, Sy sê sy moes selfs al skarrel vir kos. “Ons is honger. Verlede week het boere hier naby patats weggesit vir die honger mense en ons het dit in sakke gesit. “Toe kom die polisie en vat die patats en sê dis vir die bandiete. Wat van ons wat nie kos het nie?” De Bruin sê sy het begin huil toe sy TV kyk en al die lekker kos sien. Valerie November (60) sê hulle het vorms ingevul en hul ID-nommers en name gegee vir kospakkies, maar Kalbaskraal se mense word misgekyk. “Hier is ou mense en kinders en behoeftige mense. Ek is ook sieklik en het suiker en gebruik ’n klomp pille.” Sak Cornelia Afrikaner (68) sê sy kry net R1 800 per maand en daarmee betaal sy haar rent, koop kos en seep en groceries en dan is die geld op. Christiaan Lewis (59), ’n gemeenskapswerker, sê hy haal geld uit sy eie sak uit om vir kinders sop te gee. Volgens hom is daar vorms ingevul. Die inwoners van Kalbaskraal moes 40 kospakke kry, Abbotsdale 40 en die plase in die omgewing 20. Inwoners wys die vinger na die Swartland-munisipaliteit. Joggie Scholtz, die munisipale bestuurder, sê hulle is deur maatskaplike ontwikkeling gevra om die vorms te help uitgee. “Ons het 1 499 vorms uitgedeel aan die verskillende raadslede om na die gemeenskappe toe te vat. “Raadslede is nie deel van alles nie, dis maatskaplike ontwikkeling wat alles reël. “Die munisipaliteite gee nie self kospakkies nie.” Mense wat graag wil help, kan De Bruyn bel by 076 227 8045 of Lewis by 084 815 0690.