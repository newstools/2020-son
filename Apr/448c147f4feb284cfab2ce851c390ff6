EDDIE Jones het luidens berigte ingestem om ’n nuwe ooreenkoms te onderteken wat hom laat aanbly as die afrigter van Engeland se rugbyspan tot ná 2023 se World Cup in Frankryk. Jones het die laaste paar maande met die Engelse RFU onderhandel oor ’n nuwe kontrak nadat hy die Rose na die eindstryd van laas jaar se Wêreldbeker-toernooi gelei het. Die Australiër se huidige kontrak verstryk in Augustus 2021. Die BBC berig hulle het op ’n nuwe kontrak ooreengekom wat Jones tot aan die einde van die volgende World Cup sal laat afrig. Groepfase Die aankondiging kan reeds vandag gemaak word, lui die verslag. Jones het by Stuart Lancaster oorgeneem as hoof­afrigter van Engeland nadat die span op teleurstellende wyse reeds in die groepfase tydens die World Cup in 2015 uitgeskakel is. Engeland was die eerste gasheerland wat nie na die uitspeelrondes gevorder het nie. Jones het hierna die span tot ’n rekord 18 agtereenvolgende oorwinnings gebrei. Engeland het sy eerste Grand Slam-titel in 13 jaar gewen en sy eerste oorwinning oor die Bokke sedert 2006 behaal.