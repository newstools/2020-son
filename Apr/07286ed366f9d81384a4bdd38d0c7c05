'N Raadslid is die afgelope week vir die tweede keer inhegtenis geneem. Die ANC in Mpumalanga sê een van hul raadslede by Steve Tshwete-munisipaliteit is vir die tweede keer gearresteer, omdat hy onwettige permitte aan informele sake-eienaars uitgereik het. Hy is intussen ook as raadslid geskors. News24 berig Sello Matshoga, 'n woordvoerder vir die ANC, sê: "Die raadslid, wie nie genoem kan word omdat hy nog nie in die hof verskyn het nie, is op Goeie Vrydag vir 'n tweede keer deur die polisie gearresteer." Matshoga noem die raadslid is Donderdag vir die eerste keer in hegtenis geneem, vir 'n soortgelyke oortreding. "Hy is tans in aanhouding by die polisie. As ANC verwelkom ons die besluit van die speaker, Andries Mabena, om die raadslid te skors. "Volgens inligting wat ontvang is was wetstoepassers besig met hul daaglikse patrollie-werk. Die speaker en amptenare van die munisipaliteit het by hulle aangesluit. By een van die winkels het  die eienaar 'n valse permit gehad wat na bewering deur die ANC raadslid uitgereik is." Volgens Matshoga word daar ook beweer dat mense R300 vir dieselfde permit betaal het. Die raadslid is op dieselfde dag gearresteer en met 'n waarskuwing vrygelaat. "Die raadslid is na sy vrylating terug na Hendrina en het weer permitte uitgereik." Matshoga het die saak na die raad se reëls- en etiekkomitee verwys vir 'n ondersoek.