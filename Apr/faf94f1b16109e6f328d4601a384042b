DIE TV- en radio-aanbieder Ivor Price het gister sommer so op sy 40ste verjaardag ’n splinternuwe nuusprogram bekendgestel. Ivor vertel dié show, But Kaantie: Die Ivor Price Show, is vir die hardebaarde. “Toe ek nog ’n nuusleser op SABC 2 was en selfs met my RSG-nuusprogram, moes ek die hele tyd op my lip byt oor die absurditeit van sommige nuusgebeure. “Nuusaanbieders dra mos dasse en staan altyd op ’n afstand van die nuus. Maar ek wou ’n nuus-podcast begin vir mense wat, soos ek, na Jacob Zuma kyk en hardop ‘f*k jou’ sê. “Dis vir mense wat die skelm politici reguit wil vra of hulle dan bef*k in hulle koppe is om so van die armes te steel. In die laaste paar ure het bykans 1 000 mense al die program gedownload. Bang “Dit sê vir my daar is ’n behoefte by mense wat ernstig is oor die nuus, maar nie hulself ernstig opvat nie. “Ek vra die ongemaklike vrae wat almal dink, maar te bang is om in ordentlike geselskap te vra. In die eerste episode wou ek byvoorbeeld by ’n Kapenaar met Covid-19 weet wat die vloekwoord is waarmee hy die virus sal beskryf. En die politieke ontleder prof. Anthoni van Nieuwkerk, sê ’n paar dinge oor Donald Trump wat hy nie maklik op TV of radio sal kan sê nie. Een van my ander gaste is die joernalis en Tussen Ons-aanbieder, Ingrid Jones, wat vir Lalla Hirayama goed afwas oor haar embarrassing TikTok-video waarin sy bruin vroue kamstig namaak.” Julle wonder seker almal waar julle na dié spicy nuusprogram kan luister, nè? “Julle kan dit op Spotify volg en elke Donderdag ’n nuwe episode aflaai. En dit behoort teen dié naweek ook op Apple Podcasts en Google Podcasts te wees. “Die beste van alles is dit is gratis en verniet. Maar dis vir hardebaarde ... Moenie dit luister as jy skrik vir ’n vloekwoord of harde, ongemaklike politieke vrae nie…”