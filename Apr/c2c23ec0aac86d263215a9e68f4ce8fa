DINGE tussen Junaid en Kaashifa het so mooi begin vorder - totdat hy sy slang vir haar gewys het. Kaashifa gril haar dood vir Junaid se troetelslang, Sylvia, maar weet nog nie hoe om dit vir hom te sê nie. As sy maar net so reguit soos Bennie was. Junaid is onder die indruk dat Kaashi net so mal is oor Sylvia. Daarom nooi hy sy slang saam op dates. Maar vir hulle verhouding om na die next level te gaan, sal Kaashifa moet eerlik wees en sê hoe sy daaroor voel. Hein Poole (35), wat Junaid in Suidooster speel, sê al wat sy karakter wil doen, is om Kaashifa op die hande te dra. "Junaid is 'n rekenmeester wat baie van diere hou. Hy is nogals skaam vir vroue, veral as dit by Kaashifa kom, maar dis omdat hy so baie respek vir haar het. "Junaid dink Kaashifa het die beste resepte vir die lekkerste kos en sien haar as 'n goeie en sagte vrou wat vir hom ook op haar hande sal dra" Hy sê Junaid is die perfekte pasmaat vir Kaashifa. "Junaid en Kaashifa is altwee mense-mense. Hulle hou daarvan om na ander mense te luister en gee ook altyd goeie advies." Hein sê Junaid is 'n optimis wat met 'n smile op sy gesig rondloop, maar tog ernstig is oor die lewe. "Hy is 'n ou wat sy tradisies en waardes wil behou en ten volle uitleef. Om so 'n karakter in een van ons land se grootste sepies te kan speel is 'n groot eer. "Daar's baie mense soos Junaid wie se goedheid met die slegte kan beïnvloed word net omdat hulle weird is. Dis juis hoekom Junaid se karakter daar is om te sê dis fine. Al is jou broekie nog so hoog opgetrek met 'n kufia op jou kop en 'n slang vir 'n troeteldier, kan jy nogsteeds gerespekteer word vir wie en wat jy is." Soos sy karakter hou Hein ook van diere, maar het nooit gedink hy sal eendag 'n groot slang as mede-byspeler of troeteldier hê nie. Hy en sy "co-star" het ook paar goed in gemeen. Hy en Sylvia (haar regte naam is Mrs. Balls en sy is vyf jaar oud) hou albei van die buite lewe, van spicy kos en eiers. Die toneel, waar hy vir Sylvia aan Kaashifa voorstel, is juis sover sy gunsteling oomblik in die sepie. "Sylvia is nie altyd ready met haar skote nie en dit neem 'n tydjie voor sy begin act, maar sy gedra haar darem. "Om ook die skerm saam met Jawaahier (Kaashifa) en die ander kunstenaars te deel is ook vir my awesome. Veral as ek sien hoe die saamstel van een toneel in die groter storie sin maak." Hein, wat ook rolle gehad het in Sterlopers en Arendsvlei, is 'n plattelandse klong deur en deur. Hy was op laerskool by Pauw Gedenk en St. Albans in die Wellington. Hy het sy hoërskoolloopbaan by New Orleans Sekondêr voltooi. Hy woon tans in die Paarl. Hein sê hy het "mixed emotions" gehad toe hy hoor hy gaan Junaid speel. Sy ma, wat in November 2018 haar stryd met kanker verloor het, was nie meer daar om eerste die goeie nuus te hoor nie. Tog was dit haar woorde wat hy gehoor het. "Moenie worry nie my kind. Waar's jou geloof. Jy sal sien, jou tyd gaan kom. Luister wat jou ma vir jou vandag sê," sou sy altyd vir hom moed inpraat. "Vorige kere was sy daar om die nuus eerste te ontvang. Hierdie keer was sy nie, maar ek kon haar woorde dieper verstaan. Dis asof sy my geluk saam met my in gees kon deel. "En hierdie rol dra ek spesifiek aan my ma op, want sy het my hierdie droom van my laat volg."