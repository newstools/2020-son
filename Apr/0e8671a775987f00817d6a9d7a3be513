STEPHEN Mokoka glo Suid-Afrika se maraton­atlete moet die huidige lockdown-periode gebruik om hul batterye te herlaai. Die 35-jarige boorling van Mahikeng word tans as SA se beste maratonatleet beskou. Mokoka is die huidige SA rekordhouer in die halfmaraton (21.1 km). In Augustusmaand het hy die halfmaraton in Buenos Aires in ’n ongelooflike 59:50 minute afgeblits. Hy spog ook met een van die vinnigste tye deur ’n Suid-Afrikaner oor 10 km (27:38). Dié tyd het hy in 2015 in Manchester opgestel. Hierdie veteraan van 30 nasionale titels het Suid-Afrika in 2012 en 2016 by die Olimpiese Spele, sowel as by talle wêreldbyeenkomste verteenwoordig. Mokoka beskou die lockdown-periode as ’n bedekte seën, want dit gee hom ’n broodnodige blaaskans van wedlope. Gewigte Hy sê: “Ek het nie te lank terug ’n maraton gehardloop nie. My liggaam kry nou ’n kans om ten volle van enige niggles te herstel. “Ja, die lockdown is ’n baie moeilike tyd vir almal. Ek probeer maar aan die gang bly deur workouts binnenshuis te doen. “Ek gebruik nou ook die geleentheid om met gewigte te werk om my liggaam te versterk. “Jou gesondheid kom eerste. Dit is baie belangrik om steeds gesond te eet terwyl jy by die huis is. “Ek glo as jy die regte kos eet en die reëls volg, gee dit jou liggaam ’n goeie kans om die virus weg te hou.”