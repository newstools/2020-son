SPAANSE klubsokker se voorste liga, La Liga, kan dalk al op 28 Mei hervat word. Só meen dié liga se president, Javier Tebas. Geen Spaanse klub kon sedert 11 Maart – toe Atlético Madrid die Champions League-kampioen, Liverpool, uit die kompetisie geboender het – ’n mededingende wedstryd speel nie. Tebas sê geen oefensessies sal geskied voordat die Spaanse regering sy noodmaatreëls op die voorgestelde datum van 26 April ophef nie. Bespreek Hy beraam klubs kan tot €1 miljard (so R19,84 miljard) verloor as die seisoen gekanselleer word. Volgens Tebas is daar drie voorgestelde begindatums wat tans met Uefa bespreek word. “Van ál die verskillende scenario’s wat ons met Uefa bekyk, is die waarskynlikste 28 Mei, 6 Junie of 28 Junie. “Ons kan nie ’n presiese datum gee nie. Die owerhede in Spanje sal ons hiervan inlig. Maar ons het nog tyd om eers ons oefensessies te hervat,” het Tebas verduidelik. Hy meen La Liga voorsien nie die huidige veldtog – wat nog 11 rondes het – nie voltooi sal word nie. Nadat hy egter die wiskunde gedoen het, is Tebas bewus daarvan dat selfs al word daar games met fans in stadions gespeel (’n scenario wat ook nie op korttermyn waarskynlik is nie) kan die verliese steeds astronomies wees.– AP