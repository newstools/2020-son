SUID-AFRIKA het Saterdagaand die 3 000 merk verbygesteek in bevestigde gevalle van Covid-19. 252 nuwe gevalle het bygekom wat die totaal tot by 3 034 gestoot het. Die aantal sterftes het ook met 2 tot 52 gestyg. 903 mense het al van die virus herstel. Zweli Mkhize, minister van gesondheid, sê 900 000 mense is reeds deur die siftingsproses bereik waarvan 11 000 vir verdere toetse verwys is. Mkhize sê oor die afgelope paar dae is daar meer as 5 000 toetse daagliks gedoen, maar dis steeds nie naby waar hulle wil wees nie. Meer as 108 000 toetse is al uitgevoer. Die ministeriële komitee het laas week gesê hulle hoop om teen vandag reeds die gemiddelde aantal gevalle vas te stel. Mkhize sê die getalle word steeds hersien, maar dat hy glo die gemiddelde getal naby 67 tot 87 is. Intussen het die aantal mense met Covid-19 in Suid-Afrikaanse tronke tot 99 gestyg, het die departement van korrektiewe dienste in 'n verklaring gesê. Nog vyf beamptes het positief getoets. Twee van hulle is van Worcester, twee van Oos-Londen en een van Limpopo. Die Oos-Kaap is die ergste getref met 31 beamptes en 56 inmates wat die virus opgedoen het. In die Wes-Kaap het 9 beamptes Covid-19 onder lede, 2 beamptes in Limpopo en 1 beampte by die DKD se hoofkantoor. Gauteng 1 101Wes-Kaap 836KwaZulu-Natal 604Oos-Kaap 270Vrystaat 100Limpopo 26Noordwes 24Mpumalanga 25Noord-Kaap 16Nie aan provinsie toegeken 32 