NADAT ’N enkelma langer as twee maande sonder water gesit het, het Son haar gehelp om dit weer aangesluit te kry. Toe die land se lockdown op 27 Maart inskop, het Patricia Stevens, ’n ma van drie, in ’n panic gegaan oor sy bekommerd was dat haar kinders gaan siek raak. Volgens Stevens is sy werkloos en kan sy nie haar agterstallige waterrekening betaal nie. Son het die Stad Kaapstad gekontak en toe Son die afgelope week opdaag by Stevens se huis in Yvonne­straat, Scotts­dene, het werkers van die Stad ook daar ytgestiek. Vloei Met ’n hamer in die hand was hulle gereed om haar watermeter aan te sluit. Dit was nie eens lank nie en siedaar, toe word die water weer aangesluit. Vir dié mamma was dit soos hemel toe daar uiteindelik weer water uit haar krane vloei. “Dankie, Here, die water loop!” Dis ál woorde wat sy op daardie oomblik kon uitkry. Stevens het aan Son vertel haar ouers is al jare gelede oorlede en sy is nou verantwoordelik vir die rekening. Sy vertel: “Ek het al hoeveel keer aan die City gesê ek kan nie die rekening betaal nie. “Hulle het vir my gesê ek moet na die polisie­stasie toe gaan vir ’n affidavit om te sê ek werk nie. “Ek het dit al gedoen, maar nog steeds was my water nie aangesluit nie.”” Stevens sê die Stad Kaapstad het aan haar gesê sy moet R200 betaal voordat hulle haar water weer kan aanskakel. “Ek het vir hulle gevra of ek dit kan betaal wanneer ek ’n R50 of ’n R20 het, maar hulle het gesê hulle soek ál die geld,” het sy vertel. “Dit het baie swaar gegaan met ons, maar hulle wou nie verstaan nie, “Ek moes by my bure gaan water bedel en daar was tye dat ek selfs Wallacedene toe moes loop net om water te kry. “Ek moes by tye vrou-alleen emmers water dra.” Vir dié gesin is die lockdown nou effe minder moeilik.