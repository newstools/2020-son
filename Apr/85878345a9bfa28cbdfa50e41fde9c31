TALLE fans het lank gewag vir die tweede seisoen van kykNET se talentsoekprogram, Maak My Famous. Die wag was egter die moeite werd. Die eerste episode van die tweede seisoen het uiteindelik Woensdagaand afgeskop en kykers kan nie uitgepraat raak oor die eerste 12 deelnemers van die Top 48 nie. Dansers, sangers, ’n komediant en ’n opera-sanger het die verhoog gevat. Emo Adams, uitvoerende vervaardiger en aanbieder van die show, het een van sy vyf Emo-tickets gebruik om ’n deelnemer te red. Die kategorieë bestaan uit sangers-mans en vroue, die spesialiteitskategorie, groepe en rymkletsers. Carmen Basson van Vrystaat is een van die eerste vyf finaliste wat deurgedring het. Basson sê: “Dit was die beste verrassing nóg! Ek was heel verbaas en baie dankbaar om uit so groep talentvolle mense te kon deurdring na die top 20.” Jayson Kleinschmidt (46) van die Paarl het dit senutergend, ongelooflik en bo verwagting gevind. Kleinschmidt sê dit was mind blowing om te dink dat hy 'n stappie nader aan sy droom beweeg. Daar was ook ’n trio van George, die Wessos, wat deurgedring het. Moenie vergeet om volgende week in te skakel om te kyk wie nog gaan deurdring tot die Top 20 nie. Maak My Famous word elke Woensdag om 20:00 op kykNET en 21:00 op kykNET & kie uitgesaai.