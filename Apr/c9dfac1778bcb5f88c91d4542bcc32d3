WANNEER daar slegs na uitslae en die opposisie in die moderne era gekyk word, is daar geen twyfel dat Peter de Villiers se Springbok-span van 2009 steeds die beste van almal was nie. Suid-Afrika spog met drie spanne (1995, 2007 en 2019) wat die World Cup gewen het. Die kollig sal altyd op dié spanne val, maar geen van hulle kan as die beste in terme van bestendige vertonings in een jaar beskou word nie. Nick Mallett se Bokke van 1997 en 1998 het nie die World Cup gewen nie. Sy span het ’n rekord 17 agtereenvolgende seges behaal, maar kan ook nie as die beste beskou word nie. Wanneer daar slegs na vertonings gekyk word en die gehalte van die opposisie wat geklop is, moet die toekenning van die beste Bok-span sekerlik na die klas van 2009 gaan. Daar kan geargumenteer word dat De Villiers se span in daardie jaar net ’n verlenging was van wat Jake White tussen 2004 en 2007 opgebou het. Die span van die Snorman was egter op ’n ander vlak teenoor die res. Nadat die Bokke die Wêreld­beker in 2007 gewen het, was daar ’n bietjie van ’n insinking in 2008 voordat die Bokke die volgende jaar ongekende hoogtes bereik het. Spelers soos Fourie du Preez, Bryan Habana, Bismarck du Plessis, Victor Matfield, Bakkies Botha, Jean de Villiers, Frans Steyn en Heinrich Brüssow was almal op hul beste. In 2009 het hulle die Britse en Ierse Leeus in ’n reeks van drie toetse met 2-1 ore aangesit. Hulle het daarna hul eerste Drienasies-kroon in vyf jaar gewen. Snorre is die enigste coach wat daarin kon slaag om die All Blacks vier keer in sy loopbaan te klop. In 2008 het die Bokke die Kiwi’s op Carisbrook in Dun­edin getroef toe Ricky Januarie die wendrie gescore het. In 2009 het Snorre se Bokke Richie McCaw (kaptein) se span twee keer in Suid-Afrika en een keer in Hamilton in Nieu-Seeland kafgedraf. Dis geen wonder dat McCaw erken het dat dit die beste span is wat hy nóg teëgekom het. Rassie Erasmus het binne 18 maande wonderlike werk gedoen om die Bokke wêreldkam­pioene te maak. Op papier lyk Rassie se span nie so sterk soos sommige van die ander nie. Erasmus se Bokke was egter beslis die mees getransformeerde span van almal. Die ranglys van die beste Bok-spanne is: 1 – Peter de Villiers se 2009-span; 2 – Nick Mallet se span van 1997/’98; 3 – Kitch Christie se 1995 World Cup-wenners; 4 – Jake White se World Cup-wenspan; 5 – Rassie Erasmus se 2019 World Cup-wenspan.