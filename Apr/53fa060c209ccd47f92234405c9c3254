DIE sypaadjie-bewoners van Scottsdene vrees ná ’n derde aanslag selfs meer vir hul lewe. Die groep woon in seilhokke. Die laaste paar dae moes hulle drie keer uit hul blyplekkies vlug omdat dit gepetrolbom is. Woensdag moes Patricia Rhode in die vroeë oggendure uit haar blyplek gered word toe dit in vlamme opgaan. Twee inwoners het net betyds tot Rhode se redding gekom. Sy het gelê en slaap toe die bom gegooi is. Rhode het aan Son gesê sy sal nie opgee nie. Sy het reeds weer op die sypaadjie gaan bly. Rhode sê: “Ek gaan weer my hokkie bou, want ek bly nog heeltyd hier. Ek dank die Here vir die mans wat my gered het. Dis deur hulle dat ek nog lewe. “Ek wil net aan die mense sê wat my hokkie afgebrand het: Ek gee julle oor in die Here se hande.” Wendy Pekeur, voorsitter van die Rural Development Forum, het aan Son gesê dis onregverdig dat die mense so op ’n sypaadjie moet lewe. Sy sê hulle vermoed iemand wat van hulle ontslae wil raak, sit agter hierdie brande. Gefaal Pekeur sê: “Ek het die saak na die (Suid-Afrikaanse) Menseregtekommissie verwys. “Iemand se plek het vanoggend blykbaar heeltemal afgebrand, maar ek weet nie of dit nog ’n aanval is nie. “Ek dink die City het in sy verantwoordelikheid gefaal om behuising aan die mense te verskaf. “Daar is woonstelle wat daar staan wat vir R4 400 uitverhuur word. “Daai grond is verkoop aan developers. Daardie gemeenskap word gekenmerk deur armoede en werkloosheid. Dít sal hersien moet word. “Die munisipaliteit moet seker maak dat bekostigbare behuising verskaf word. “Dit word oor die wêreld heen gedoen. Hoekom kan dit nie in Suid-Afrika gedoen word nie? “My plea is dat hulle die huise wat oopstaan vir bekostigbare behuising beskikbaar maak en dit aan families beskikbaar stel wat teen die pad woon.” Laas week het Son die Stad Kaapstad gevra wat hy gaan maak met die sypaadjiebewoners, wat ten spyte van die lockdown steeds sonder enige sanitasie lewe. Dr. Zahid Bad­roodien, mayco-lid vir gemeenskaps­dienste en gesondheid, het gesê hy sal die eenheid uitstuur wat met straatmense werk om vir hulle akkommodasie te reël.