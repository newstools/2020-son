GROOT planne is op die tafel vir vier van Suid-Afrika se beste boksers. Volgens Golden Gloves Promosies se webblad kan Kevin Lerena (tussengewig), Rowan Campbell (super-middelgewig), Jabulani Makhense (super-liggewig) en Ricardo “Magic Man” Malajika (super-vlieggewig), die vaandel die toekoms indra wanneer boks weer na normaal terugkeer. Die promotor, Rodney Berman, sê sy “Groot Vier” is bestem vir wêreldroem. Met die verswakking van die rand tot R18 vir ’n dollar, raak dit egter onbekostigbaar om boksers die land in te bring. Dit bring weer mee dat Suid-Afrikaners in die buiteland moet gaan boks voor vyandige toeskouers en eenogige beoordelaars. Boonop sukkel boks om vir groter sportkodes soos rugby en krieket kers vas te hou wanneer dit by borge en uitsaaityd kom. Berman is egter oortuig sy Groot Vier, wat hy ook sy “vlagskip” noem, gaan vorentoe ’n groot slag vir Suid-Afrika slaan. Lerena is die WBO-tussengewigkampioen en is volgens die gesaghebbende The Ring en die Transnational Boxing Rankings Board­, die vyfde beste bokser ter wêreld in sy afdeling. Campbell is ’n ongeslypte diamant, terwyl Makhense en Malajika­ albei die vermoë het om van Suid-Afrika se heel grootstes te word. Hulle talent is ongeëwenaard.