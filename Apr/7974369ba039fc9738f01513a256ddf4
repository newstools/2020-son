DIE minister van gesondheid, Zweli Mkhize, vra dat screening en toetsing in die Nelson Mandelabaai-metro drasties verhoog moet word. Mkhize, wat die Oos-Kaap besoek het, se oproep volg ná die drastiese toename in Covid-19-gevalle in dié provinsie. Hy het gister sy besoek aan die Oos-Kaap afgesluit deur ’n vergadering by die Suideinde-brandweerstasie in Humewood met Sindiswa Gomba, LUR vir gesondheid, dr. Thobile Mbengashe, die superintendent-generaal, en ander gesondheidsbeamptes te hou. Hierdie vergadering het gemaak dat hy geskeduleerde sifting-besoeke in KwaDwesi en Zwide nie kon bywoon nie. Mkhize sou ook besoek aflê by die ou VW-gebou in die Neave-nywerheidsgebied wat geoormerk is om nagenoeg 3 000 Covid-19-pasiënte te huisves. Dinsdag het hy ook samesprekings gehou met tradisionele leiers en premier Oscar Mabuyane in Oos-Londen en Willowmore, waar hy sy kommer uitgespreek het oor die skerp toename in Covid-19- gevalle in die provinsie. Mkhize sê: “Ons het 167 gevalle in die provinsie wat na slegs twee events getrace kan word. “In een geval het ’n familie laat weet dat beide hul ouers weens Covid-19 gesterf het.” Daar is tans vyf sterfgevalle in die Oos-Kaap. Mkhize sê ’n groot uitdaging vir sy departement is om gesondheidswerkers van beskermingsdrag (PPE’s) te voorsien. Daar word voorspel dat die Nelson Mandelabaai-munisipaliteit se PPE-voorraad vir gesondheidswerkers binnekort op gaan wees. Nog ’n uitdaging is volgens die minister ’n tekort aan beddens in die provinsie se hospitale. Spasie Die LUR’e vir gesondheid en infrastruktuur het egter gesê hospitaalsale wat tot onlangs onder restourasie was, sal binnekort gereed wees. Instellings van hoër onderrig is ook op gereedheidsgrondslag indien meer spasie verlang word.