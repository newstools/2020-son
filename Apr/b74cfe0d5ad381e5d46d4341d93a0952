TERWYL die hele wêreld asem ophou oor die toekoms ná hierdie pandemie, het Susan Koelman, ’n werklose geskeide vrou, begin om kos aan arm kinders in Garden Village te verskaf. Vir Koelman was dit swaar om te sien hoe honger kinders in die strate rondstap. Sy vertel dat sy nou al ’n week sop aan die honger kinders gee. “Hulle was eers so 12 en nou het dit al 60 geraak wat kom kos vra,” vertel sy. Baie van die kinders se ouers het hul werk verloor. Ander se ouers kry net ’n staatstoelae. Die onsekerheid oor hoe lank dinge gaan aanhou, maak almal baie bekommerd. Maar een ding is seker, hier kom swaar tye. Koelman is ook nou werkloos. Sy het by ’n stoffeerplek gewerk, maar onder lockdown is haar job daarmee heen en haar toekoms onseker. Sy vertel: “Soms het ek skaars brood vir my en my gesin, maar die kinders wat kom kos soek, breek my hart. Pot “Ek en my kinders het nog nooit honger gaan slaap nie. Maar die Here sal voorsien. “Twee vroue in die gemeenskap het kom help, maar ek weet nie hoe lank ons die pot aan die kook gaan hou nie.” Sy doen ’n beroep op mense in die gemeenskap van Somerset-Wes om die honger kinders in die gemeenskap te voed.