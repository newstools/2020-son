DIE vieslike gesig van honger het gister uitgesteek toe oproerigheid op die R300 in Mitchells Plain in ’n klein oorlog ontaard het. Inwoners van Heinz Park, New Woodlands, Watergate en Philippi-Oos het in hul massas uitgekom om rubber bullets en traangas te trotseer. Dít terwyl hulle geantwoord het met klippe wat gereën en tyres wat op die R300 gebrand het. Die oproer het meer as vier ure geduur en het veroorsaak dat paaie na en van Mitchells Plain gesluit moes word. Die vet was in die vuur toe inwoners probeer het om ’n koslorrie te beroof. Daarna het alle hel losgebars. JP Smith, die Stad Kaapstad se mayco-lid vir veiligheid en sekuriteit, sê hy het omstreeks 10:00 ’n oproep oor die plundery gekry en onmiddellik daarheen gegaan. “Ons wetstoepassers was gou op die toneel., “Die skare het vinnig gegroei en hul plan was om na die Watergate-winkelsentrum te gaan, maar hulle is in hul spore gekeer.” Smith sê die plundering van koslorries is ’n groot rede tot kommer. “Ons is besig met ’n noodplan met kosdonasies wat deur trokke vervoer word. “Ons monitor die hot spots en werk saam met die rampbestuur-hulpfonds en goeie inwoners.” ’n Inwoner van Heinz Park wat verkies het om anoniem te bly, stem saam. Hy sê hy verstaan nie hoekom mense teen die polisie baklei nie. “Is ons dan nie veronderstel om in lockdown te wees nie? Ál daai mense wat buite was, moes gearresteer geword het.” Talle arrestasies is tydens die oproerigheid gemaak toe wetstoepassers in die areas naby die R300 ingehardloop het. Smith waarsku inwoners: “Onthou, as julle verkies om die Stad en die land te verniel, is daar nagevolge. “Besighede sal toe bly en mense sal dan hul werk verloor. So, dis ’n pad na selfvernietiging.”