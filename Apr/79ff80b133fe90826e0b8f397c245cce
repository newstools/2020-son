ALTESAAM 13 mense van Macassar verskyn vandag in Somerset-Wes se hof op aanklagte van openbare geweld en dat hulle die lockdown-maatreëls oortree het. Dit spruit uit ’n voorval van plundering Dinsdag toe mense spaza-winkels leeggedra en ook probeer het om die Shoprite-winkelsentrum te teiken. Die polisie was gou op die toneel om mense in hul spore te stuit. Na verneem word is die gearresteerdes van 17 tot 35 jaar oud. Van hulle wat deur die polisie gearresteer is, is volgens die cops van hul “ou customers”. Mense in die gemeenskap sê dat dié wat spazawinkels geplunder het, ’n klomp skollies is. Hulle het glo sigarette en drank gesoek. Son het ook betroubaar verneem die staat gaan borgtog teenstaan omdat die saak in ’n uiters ernstige lig beskou word. Gister was die atmosfeer in die woongebied nog gespanne, hoewel die gemeenskap weer normaal met hul lewe voortgegaan het. Ander buurte soos die Strand, Sir Lowry’s Pass, Gordonsbaai asook Monzamo, Lwandle, Zola en Somerset-Wes, was die laaste tyd baie rustig. Van die mense wat met Son gepraat het, sê hulle is bly oor pres. Cyril Ramaphosa se afkondiging Dinsdagaand dat daar baie mooi na die armes en werkloses in dié tyd omgesien gaan word.