UITSPRAAK in die saak teen twee voormalige polisiebeamptes van Dysselsdorp is in die Oudtshoorn-streekshof uitgestel. Dawid Voster en Daniel Lingerveld word van die moord op Frank Links aangekla. Die voorval het meer as agt jaar gelede, op 13 Januarie 2012, gebeur. Een van die laaste getuies in die saak, ’n voormalige kollega van die beskuldigdes, het getuig dat hy die betrokke aand aan diens was toe die twee beskuldigdes met die slagoffer by die Dysselsdorp-gemeenskapsentrum aangekom het. Links het hom teëgesit en die getuie het later gesien hoe hy bewusteloos op die grond lê terwyl Lingerveld een keer op sy bors getrap het. Die beskuldigdes se law­yer, Christo van der Bergh, vra die hof om hulle vry te spreek omdat die staat nie sy saak bo redelike twyfel bewys het nie ná te veel weersprekings deur staatsgetuies. Daar is ook geen mediese getuienis voor die hof nie. Willem Vister, staatsaanklaer, meen egter dat genoeg getuienis voor die hof is vir skuldigbevinding. Die saak is vir die uitspraak tot 2 Junie uit­gestel. Die 37-jarige Johnny Donson staan tereg op klagte van moord en versuim om hulp aan ’n beseerde te verleen. Dit het op 5 Januarie 2018 in Swawellaan, Bridgeton, gebeur. Die 43-jarige Ricardo Fourie is ’n paar dae ná die voorval in die Groote Schuur Hospitaal aan sy beserings dood. Die saak dien voor streeklanddros Ntsoki Moni en is uitgestel tot 7 Mei. Simoné Karelse, Keano Hess, Roland Meiring en Sabramay Valloo word daarvan aangekla dat hulle op 6 Oktober laas jaar ’n tienerseun, Niklaas Anta (16), met ’n mes gedreig en van sy selfoon ter waarde van R800 beroof het.