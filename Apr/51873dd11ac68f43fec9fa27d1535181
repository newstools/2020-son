’N FINALE besluit oor vanjaar se Tour de France-fietswedren word nou twee weke vroeër verwag. Die besluit sou op 15 Mei geneem word, maar dit kan nou teen 1 Mei verwag word, sê die Amaury Sport Organ­isa­tion, die organiseerders van die toer. Verlede jaar se toer het op 6 Julie begin en op 28 Julie geëindig. Intussen sê Geraint Thomas, 2018 se wenner, aan Cycling Weekly dis ondenkbaar dat die toer sonder toeskouers kan plaasvind. “Nee, dit sal nooit dieselfde wees nie. Dié keer maak die uitslag nie saak nie, maar die toer wel. “As die toer inderdaad afgestel word, gaan dit die lewe van fietsryers oor die wêreld heen nadelig beïnvloed. Die ekonomie van wêreldfietsry is juis broos.” Thomas (33) voeg by: “Ek wil net weer op my fiets klim en ry, maar net as dit veilig sou wees. “Aan die ander kant is daar 20 spanne en maatskappye wat in hulle belê het. “Deur die toer af te stel, sal dit onvermydelik wees dat baie mense hulle werk verloor.”