DIE Kaapstad-stadion is die sentrale punt waar duisende buitelanders, meestal Duitsers, voor hul vlugte na hul tuislande gescreen word. Die proses om te verseker dat sowat 6,000 buitelanders veilig terugkeer sal na verwagting binne die volgende twee weke afgehandel word. Colin Deiner, hoof van rampbestuur van die Stad Kaapstad, verduidelik weens die regulering dat mense weer na hul lande kan terugkeer moes daar aan 'n manier gedink word om mense so doeltreffend moontlik, binne die regulasies, te laat beweeg. "Omdat dit 'n baie sentrale punt is kan die buitelanders na die stadion gaan waar alle verwerkings plaasvind. Hulle word dan na die lughawe geneem. "Die stadion word nie gebruik om iemand te huisves nie, maar is bloot 'n sentrale punt om mense byeen te bring. Die proses hier duur nie langer as twee uur nie," sê Deiner. Hy voeg by mense word getoets, paspoorte nagegaan, verwerk en op busse gesit en na die lughawe vervoer. “Wanneer hulle lughawe toe is, is dit vinnig om hulle deur hekke wat reeds voorberei is te neem en op die vlug te kry.” Deiner noem dat die hele proses behoort binne twee weke afgehandel te wees. Daar is baie logistiek wat hierin gaan, omdat die mense van regoor die provinsie kom. "Ons werk ook saam met die konsuls in Kaapstad, en waar daar nie is nie werk ons met die ambassade in Pretoria." Deiner kon nie uitbrei oor wat by die stadion sal gebeur wanneer die repatriasieproses voltooi is nie. "Dit is nie 'n vraag wat nou beantwoord kan word nie. "Die gebruik van die stadion is vir hierdie proses versoek. Op die oomblik oorweeg ons alle soort fasiliteite vir isolasie, maar daar is ook 'n ander proses waaroor nie nou uitgebrei kan word nie." 