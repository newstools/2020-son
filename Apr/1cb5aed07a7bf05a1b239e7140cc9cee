JULLE, Hamilton Wolfe het vir die mense van Arendsvlei gelieg toe hy gesê het sy is ses voet onder ... Ek het dié week eksklusief met die briljante aktrise Kim Cloete gepraat. Sy gaan vanaand vir die eerste keer gesig wys in die gewilde kykNET-sepie Arendsvlei. Kim verklap haar karakter gaan groot marakkas in die Vlei kom maak. “My karakter, Olivia, is Hamilton Wolfe se eksvrou. Hulle het ’n dogter wat in ’n motorongeluk dood is. Die paartjie kon nie die dood van hulle geliefde kind verwerk nie en is toe uitmekaar. “Ek weet nie of kykers kan onthou nie, maar Hamilton het aan die begin vir Beatrice gesê sy eksvrou is ook in die ongeluk dood. “Nou sal kykers agterkom Olivia leef en sy gaan in ons midde wees. En sy bring baie drama saam met haar.” Die aktrise vertel verder haar karakter het baie diepte. “Olivia is ’n warm, sensuele vrou wat ’n baie hegte konneksie met die aarde en natuur het. Sy is ook baie slim en het ’n liefde vir tale. “Sy charm mans en vroue sonder dat sy dit eens weet. En sy het net hierdie tipe selfvertroue wat mense intrek en laat belangstel in haar.” Volgens Kim het sy en haar karakter baie ooreenkomste. “Ek is mal oor reis, kulture, tale en kos. Een van die goed wat ek in gemeen het met haar, is my liefde vir mense. “Olivia trek mense aan op ’n natuurlike manier en dis nie noodwendig romanties nie. Sy is ’n empath, nes ek.” Kim sê sy voel bevoorreg om lid te wees van ’n rolverdeling wat nie skroom om ons gemeenskappe se stories te vertel nie. “Ek is bly om te weet dat Arendsvlei stories vertel wat ’n impak op ons gemeenskap het. Ek is bly dat dit gedoen word en ek is baie trots op die skrywers. Ek is baie trots op Theltom Masimila – die hoofskrywer van die stuk – dat hy seker maak Arendsvlei vertel ons stories. “Ek dink dit is goeie tydsberekening, veral noudat ons gewoond is aan goeie stories soos Onder Engele en Tussen Duiwels. “Ek is bly dat ons weer na sulke stories kan kyk. Dis nie elke dag dat ‘n mens met ’n volle bruin gemeenskap kan werk nie en dít op sigself is ’n baie anderse ervaring. Dis baie spesiaal.” Ek kan nie wag om te sien wat Hamilton se verloofde, Beatrice, oor Olivia se verskyning gaan sê nie!