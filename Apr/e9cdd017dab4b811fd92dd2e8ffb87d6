LADISMITH. – Dorslustiges se onttrekkingsimptome is nou in hoogste rat. Want dit word nou ál erger en die smagting na ’n druppeltjie drank het diewe so dapper gemaak dat hulle selfs die dakplate van ’n drankwinkel in Ladismith afgeruk het. Daar is op die grootste drankwinkel – ook bekend as Voorkeer – toegeslaan. ’n Betroubare bron vertel: “Dit was so ná middernag toe ’n plaaslike veiligheidsmaatskappy onraad vermoed het. Saps is ook gekontak. Verdagtes is in Koningstraat opgemerk. “Toe Saps-lede die nwatas jag, het hulle by van die mense se yards ingehol.” Koningstraat was ’n miernes van wakker­gemaakte inwoners soos Saps die mense se erwe deursoek het. Ongelukkig het die boewe weggekom.” ’n Middernagtelike soektog het darem van die gesteelde drank in ’n yard opgelewer. Venster Saps het later op inligting uit die gemeenskap gereageer toe drank vrylik in die woonbuurt Nissenville begin vloei het. ’n Verdagte wat deur ’n venster try escape het, is gevang en ingeneem vir ondervraging. Twee weke gelede was daar ook by Zulu’s Bar in­gebreek en ’n streepsak drank is by een van die huise gevind. ’n Gereelde inbreker is aangekeer. Plaaslike drankwinkel­eienaars moes nou hul voorraad na hul huise verskuif – onder die wakende oog van die polisie. Sers. Chris Spies, polisiewoordvoerder, sê: “Saps-lede het twee verdagtes in Koningstraat opgemerk. “Toe die lede stop, het die verdagtes gevlug. Van die drank is in plastieksakke gevind. Daar is later vasgestel die drank is by die drank­winkel gesteel. Die ondersoek gaan voort.”