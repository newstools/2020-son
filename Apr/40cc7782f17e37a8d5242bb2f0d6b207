’N LAITIE (15) verskyn na verwagting vandag in die Baaise landdroshof op aanklagte van die onwettige besit van ’n vuurwapen en ammunisie, en die verontagsaming van die Rampbestuur-wet omdat hy nie in sy woonplek was nie. Kapt. Sandra Janse van Rensburg, ’n polisiewoordvoerder, sê Saterdag omstreeks 19:00 het ’n cop van die polisie se lugvleuel inligting ontvang oor ’n persoon by die taxi rank in Durbanweg, Korsten, wat in besit van ’n vuurwapen is. Dié lugvleuel-cop was nie toe aan diens nie. Die cop het homself aan diens gestel en in samewerking met sy kollegas – wat aan diens was – die inligting opgevolg. Hulle het die verdagte ge-spot. Hy wou vlug toe hy die polisievoertuig sien. Die cop het die seun te voet agternagesit en hom vasgetrek. Die seun was in besit van ’n 9 mm-pistool waarvan die reeksnommer afgevyl is. Hy is toe in hegtenis geneem. Janse van Rensburg sê dieselfde aand omstreeks 23:00 het dieselfde lede inligting opgevolg van ’n skietvoorval wat vroeër die dag by die taxi rank in Korsten plaasgevind het. Behalwe vir ’n voertuig wat beskadig is, is niemand in die voorval beseer nie. Janse van Rensburg sê die verdagte – wat glo betrokke was by die skietvoorval – is in Khamastraat, Korsten, opgemerk en gearresteer. Die 24-jarige verdagte word aangehou op ’n aanklag van poging tot moord. Hy sal ook na verwagting vandag in die Baaise landdroshof verskyn. Genl.maj. Thembisile Patekile, die Mountweg-polisie se gebiedsbevelvoerder, het die cop geloof oor hy – al was hy nie aan diens nie – seker gemaak het dat die inligting wat aan hom verskaf is, onmiddellik opgevolg word. Patekile sê cops soos dié is rotsvas in hul roeping en verseker dat misdadigers vasgevat en die gemeenskap beskerm word.