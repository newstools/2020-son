“GAAN kyk, my kind ... gaan kyk wat jy kan kry.” Dis wat Peter Steenkamp, hoof van die Primêre Skool Tygersig, skoolkinders se ouers in Uitsig hoor sê het oor die kos wat by dié skool uitgedeel is. Hy meen dit teken ’n prentjie van gesinne in die gebied wat werklik honger ly. “Die behoefte vir kos is groot in die gemeenskap. Ons kan dit sien deur hoeveel kinders op straat rondloop. Almal is op soek na iets om te eet.” Maar gister het die kindertjies na ’n ou bekende plek gestap – hulle skool. Dis waar hulle ver uitmekaar in rye gestaan het, elk met ’n kosbakkie in die hand. Hulle het angstig hulle beurt afgewag om ’n bakkie vol warm sop te kry. Die kinders het nie eens gewag om by die huis te kom om hulle sop te geniet nie. Die kleintjies het sommer daar op die sypaadjie gesit en aan die sop gesmul. Steenkamp sê laas week het hulle ’n boodskap gekry van die nasionale voedingsprogram dat hulle aansoek kan doen om kos aan leerders te verskaf. “Ons het onmiddellik aansoek gedoen vir permitte om namens ons skool aankope te doen en kos vir die leerders te berei.” Hy sê dit het nie lank gevat om die boodskap in die gemeenskap te versprei nie. “Ons hoef nie eens social media te gebruik nie. Ons het mondelings die boodskap deur die skool se beheerliggaam versprei en baie gou het die boodskap die ronde gedoen.” Steenkamp sê die lang rye kinders buite die skoolhek is ’n bewys van die bitter groot behoefte aan kos in die gemeenskap. Hulle is baie bly om te help. Broodnodig “Die program is ’n uitbreiding van die voedingskema by die skool.” Die aantal kinders wat in die gemeenskap rondbeweeg en ouers wat die kinders aansê om by die skool te gaan eet, is ’n bewys dat die program broodnodig is. Steenkamp sê die program leer ook die kinders meer van social distancing en higiëne, soos om hulle hande te was. Intussen kon die skoolpersoneel wat permitte gekry het, help by die voedingsprogram. Hulle het ook kans gekry om aan die kinders studiemateriaal uit te deel wat hulle intussen by hulle huise kan pak. 