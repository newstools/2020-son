ASHWELL Prince, afrigter van die Cape Cobras, het twee spelers van die Boland vir hul bestendige vertonings beloon met kontrakte vir die 2020/’21-seisoen. Isma-eel Gafieldien en Ziyaad Abrahams gaan albei volgende seisoen vir die Kaapse franchise speel. Dit volg ná skittervertonings in Krieket Suid-Afrika se provinsiale kompetisies die afgelope seisoen. Die 23-jarige Gafieldien is ’n linkerhandse kolwer wat dié seisoen 712 lopies teen ’n indrukwekkende gemiddeld van 54,76 aangeteken het. Hy het 3 honderdtalle en 2 vyftigtalle aangeteken. Abrahams, ook 23, het ook uitgeblink. Hy het met sy snelballe 17 paaltjies in die driedag-kompetisie geneem teen 24,17 per paaltjie en in net 4 eendagwedstryde 10 paaltjies teen ’n uitstekende 13,7 laat kantel. Die Boland onder leiding van sy uitvoerende hoof, James Fortuin, en die afrigterskap van die voormalige Protea-snelbouler Henry Williams behoort in sy noppies te wees met die tweetal se bevordering. Die Mzansi Superliga- (MSL) franchise Paarl Rocks is ook in die Boland gesetel en het in Desember die MSL gewen. Dié span het die afgelope twee seisoene deurgaans die meeste toeskouers na Bolandpark in die Paarl gelok. Benewens Williams het manne soos Charl Langeveldt, Justin Ontong, Henry Davids en Stiaan van Zyl almal hul tande by die Boland­ geslyp voordat hulle internasionale krieket gespeel­ het. Nóg ’n oud-Boland-staatmaker, Salieg Nackerdien, is deesdae die hulpafrigter van die nasionale vrouespan terwyl Langeveldt en Ontong lede van die Proteas se afrigterskorps is. Gafieldien en Abrahams het dus groot skoene om vol te staan, maar kan met goeie vertonings volgende seisoen hul krieket-drome begin gestalte gee.