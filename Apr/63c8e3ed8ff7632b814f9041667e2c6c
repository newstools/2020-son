HEELWAT winkels in die Northerns het verlede week onder looters deurgeloop. Sommige winkels het alles verloor. Van hulle is selfs afgebrand. Dieselfde tendens wou sy kop uitsteek in Qunu, ’n nuwe woongebied duskant Booysenpark, maar ’n groep manne van die area het gelukkig ’n stokkie daarvoor gesteek. Gepraat Toe die looters op die winkels toesak, het hulle die kwajongens laat afsien daarvan. Past. Gavin Fillis sê hulle het mooi met die mense gepraat. “Ons het aan hulle gesê dat hierdie winkels ’n belangrike doel in ons gemeenskap dien. “Wat sal gebeur as hier nou geen winkels meer oor is nie? Waar gaan die mense brood en melk koop? “Daarom het ons met ’n plan vorendag gekom. “Ons het met die winkel­eienaars vergader en met hulle ooreengekom dat hulle bestanddele vir sop, asook brood sal verskaf. “Die nood is geweldig in Qunu en die mense is honger. “Die shop owners het ingestem en ons het Vrydag ons eerste sopkombuis gehad.” Volgens apostel Raymond Bruiners beplan hulle nou om elke Maandag, Woensdag en Vrydag aan die kinders ’n maaltyd te verskaf. “Mense het niks kos in hul huis nie. “Covid-19 het ons almal negatief beïnvloed. “Ons is die Here dankbaar dat ons die mense se gedagte kon verander om nie te plunder nie,” sê Bruiners. Fillis sê hulle sal graag ook Dinsdae en Donderdae kos aan die kinders wil verskaf. Hulle het ’n beroep op besighede gedoen om hulle te help. Enige een wat ’n bydrae wil maak, kan Fillis bel by 060 705 8563.