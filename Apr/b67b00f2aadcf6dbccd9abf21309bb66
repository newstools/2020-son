’N HARTPASIËNT het op Goeie Vrydag met sy eie vervoer na ’n hospitaal gegaan nadat paramedics hom “uit die ambulans gesit het”. Die familie van Henry Piers (62) sidder wanneer hulle dink hulle het byna hul pa verloor. Hul ma het laas jaar afgesterf, so hulle wil alles moontlik doen om hul sieklike pa te beskerm. Die familie voel krapperig oor die situasie. Die oudste dogter, Seleste Gordon, sê sy voel nie die mediese personeel het nie die eed nagekom wat hulle afgelê het nie. Volgens Charné Hagg­lund het haar pa op Goeie Vrydag skielik ’n pyn oor sy hart gekry. Hulle het besef hulle moet onmiddellik vir hom mediese sorg kry. Hulle het met hom na die Delft-daghospitaal gejaag. Hagglund vertel: “Toe ons by die daghospitaal kom, het ’n verpleegster uitgekom en gesê hulle het ’n noodgeval. “Hulle het almal weggewys. “Sy het ons aanbeveel om so gou moontlik na die Eers­terivier-hospitaal te gaan. “Ons het huis toe gekom en die ambulans gekontak. “Toe die ambulans hier kom, het hulle my pa ingelaai. Ons het agter hulle gery. Ons het aanmekaar gestop soos ons gery het, want hulle het na ons toe gekom om te sê hulle gaan my pa na die Elsiesrivier-daghospitaal of na die Khayelitsha-hospitaal neem. “Ons was nie tevrede daarmee nie en het vir hulle gesê hulle moet hom Eersterivier-hospitaal toe neem. Uitgesit “Toe ons naby die Eersterivier-afrit kom, het hulle weer stilgehou. Ons het uitgeklim om te gaan luister wat fout is. “Dis tóé dat hulle vir ons sê hulle het met hul control room kontak gemaak en daar is besluit hulle moet hom na die Khayelitsha-hospitaal toe neem.” Hagglund sê die paramedics het toe hul pa uit die ambulans uitgesit. Sy sê oor hulle weet wat haar pa se gesondheidstoestand is, is hulle inderhaas met hom na Eersterivier se hospitaal toe. Daar het baie behulpsame dokters en verpleegsters hulle onmiddellik gehelp, sê Hagglund. Piers is oornag gehou vir waarneming. Hy is die volgende dag uit die hospitaal ontslaan. Deanna Bessick, ’n woordvoerder van die Wes-Kaapse Emergency Medical Services (EMS) sê: “Die EMS het (verlede) Vrydag 14:51 op die oproep gereageer. “Twee van die lede van die EMS het ’n manlike pasiënt by sy huis in Delft-Suid opgelaai om hom na die naaste hospitaal te neem. “Die familie van die pa­siënt het gevra dat hy na die Eersterivier-hospitaal geneem moet word in plaas van Elsies­rivier of Khayelitsha. “Ons protokol is om pasiënte te vervoer na die naaste hospitaal aan sy adres. Die pasiënt het geweier om na een van die naaste hospitale geneem te word. “Hy is in ’n privaat voertuig vervoer toe dié opsie aan die paramedici beskikbaar gestel is.”