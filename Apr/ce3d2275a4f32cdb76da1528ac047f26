LEERDERS van vier skole in Gauteng gaan na lockdown nie meer 'n skool het om na terug te keer nie. Dit kom nadat Soshanguve High School Woensdagoggend die vierde skool in die provinsie geword het wat afgebrand is. Phanyaza Lesufi, LUR vir onderwys in Gauteng, het Dinsdag gese die skole wat uitgebrand is, is deur kriminele geteiken. Volgens Lesufi is daar by altesaam 18 skole in die provinsie ingebreek en gevandaliseer. "Dit is nie ongewoon dat skole tydens die skoolvakansie, wanneer die omgewing stil is, geteiken word nie," sê Lesufi. Hy het 'n beroep op die polisie gedoen om die gebiede te patrolleer en skole te beskerm. Die ander skole wat afgebrand is, is Amogelang Secondary School, Lethabong Secondary School en Phuthanang Primary School. Lesufi het ook inwoners gevra om nie gesteelde goedere te koop nie. - News24