SCOTT “Razor” Robertson sê hy wil Siya Kolisi baie graag minstens één keer in sy loopbaan coach. Robertson, die afrigter van die Crusaders, het dié stelling op Will Greenwood, ’n voormalige senter van Engeland, se podcast gemaak. Robertson is deur Greenwood gevra wie die drie beste spelers is saam met wie hy gespeel het, die drie beste spelers wat hy afgerig het en die drie wat hy graag sal wil brei. Die eerste naam wat hy genoem het, was Kolisi. Hy het Kolisi beskryf as ’n speler met ’n “aura” en gesê dit gaan oor “meer as rugby” as dit by die Bok-kaptein kom. Vryheid Robertson het aan Stuff.co.nz gesê: “Hy (Kolisi) is ’n leier. Mense volg hom. Hy is ’n ongelooflike rugbyspeler. Dit sal great wees as ek hom dalk in ’n Barbarians-span kan afrig. “Ek sal ook graag vir Romain Ntamack (Franse losskakel) wil coach. Ek het baie van sy pa, Émile Ntamack, gesien – hy was ’n ongelooflike speler. Ek glo Romain kan ’n World Cup vir die Franse wen. “Hy herinner my baie aan Richie (Mo’unga) en speel met groot vryheid.” Meedoënloos Robertson sal ook vir Tom Curry, losvoorspeler van Engeland, wil afrig. “Hy (Curry) is regtig meedoënloos. Hy speel sonder vrees en skroom nie om sy liggaam op die spel te plaas nie.” Volgens Robertson is die drie beste spelers saam met wie hy gespeel het die voormalige All Black-kaptein Richie McCaw, die legendariese makro-vleuel Jonah Lomu en ’n voormalige Crusaders-spanmaat, Norman Berryman. Die drie beste spelers wat hy tot nog toe afgerig het, is die voormalige All Black-kaptein Kieran Read, die All Blacks- en Cru­saders-senter Jack Goodhue en Mo’unga.