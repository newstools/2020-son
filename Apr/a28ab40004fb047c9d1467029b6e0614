DIE lockdown as gevolg van die corona-virus tel dalk in die Stormers se guns. Met vyf van hulle Wêreldbeker-Springbokke wat ernstige beserings opgedoen het, het John Dobson, afrigter van die Stormers, erken dat dit op ’n snaakse manier as ’n bedekte seën gekom het. Voor die lockdown het die Stormers hulle laaste twee games – teen die Blues en die Sharks – verloor. Al Dobson se voorste spelers is tans weens ernstige beserings buite aksie. Hy het gister in ’n videokonferensie aan Son gesê: “Ja, ek sal lieg as ek vir jou sê dat dit nie deur my gedagtes gegaan het nie. In die lig van die ramp wat ons getref het, is dit alles irrelevant. Maar wanneer ons wel weer op die veld kom, sal ons uiteraard in beter shape wees. “Ons het ’n knock gevat. Wanneer jy twee kapteins en vyf spelers verloor wat in ’n World Cup final gespeel het, is daar geen twyfel dat jy onder druk gaan wees nie. “Ons sou erg gesukkel het as ons Buenos Aires toe moes reis om die Jaguares daar aan te durf. “Ons moraal was baie laag. Dit sou baie tough gewees het. So, die silver lining is dat ons nou ’n kans het om ons reg te ruk.” Die coach het ook laat blyk die finansiële impak van die krisis word nog nie deur die Stormers gevoel nie. “Ek dink Westelike Provinsie as unie doen goed om die spelers safe te laat voel. Daar is tans geen job security issues nie, maar as dinge langer voortduur, kan dit beslis ’n massiewe impak op al die rolspelers hê. Karkas “Ons is in kontak met die organisasie MyPlayers. Die spelers se job security kan egter nog ’n uitdaging word. “Ek wil nie soos ’n aasvoël klink wat net die karkas wil bykom nie, maar ek dink op ’n snaakse manier gaan daar minder opsies vir spelers wees om kontrakte in die buiteland te kry. “Só, ek dink daar gaan voortaan nie meer ’n speler na jou toe kom met ’n aanbod van Northampton vir R4 miljoen nie. Baie van die spelers gaan terugkeer. “Ek dink daar gaan ’n groter aanvraag wees vir spelers om by die huis te bly. Dit kan só ons plaaslike rugby help. “Jamie Roberts is toegelaat om terug Londen toe te gaan. Sy (Roberts se) plan is om ná drie weke terug te kom, maar met al die maat­reëls rondom kwarantyn is ons nie seker of dit nog die geval gaan wees nie,” voeg Dobson by.