MENSE ouer as 60 jaar kan volgens die huidige regulasies nog vir maande onder lockdown wees met die projeksie dat die virus sy hoogtepunt in September in die land gaan bereik. Pres. Cyril Ramaphosa het dit in sy afkondiging verlede Donderdag genoem. Hy het bygevoeg dit sal ook beter wees vir mense met onderliggende siektetoestande om hulself te isoleer oor hulle weerloos is. Daar word verwag dat kabinetsministers later vandeesweek meer lig sal werp op die nuwe regulasies onder vlak 4-inperking. Min. Nkosazana Dlamini-Zuma het Saterdag gesê “ouer mense” sluit mense in van 60 jaar en ouer. Volgens ’n riglyn wat opgetrek is wat steeds bespreek en goedgekeur moet word, moet ouer mense onder vlak 2- tot vlak 5-inperking hulself steeds isoleer. Streng Daar is wel in dié voorstelriglyn spasie gelaat vir uitsonderlike omstandighede en redes vir ouer mense om buite te kan rondbeweeg. Op vlak 1 met die ligste regulasies ten opsigte van inperking, word ouer mense steeds aangeraai om streng voorsorgmaatreëls te tref om hulself te beskerm as hulle uitgaan. In gevalle van ouer mense wat werk, word daar aanbeveel dat die groep eerder, waar moontlik, van die huis af moet werk. Indien dit onmoontlik is, word voorgestel dat werkgewers aan hulle verlof moet gee met die opsie om UIF-geld te kan trek. – News24