STEVE Hansen glo almal in die rugby­wêreld moet nou begin saamwerk. Die voormalige All Black-afrigter het in ’n onderhoud met Wales­Online gesê rugby kan nuut begin wanneer die coronavirus-pandemie verby is. Hy dink rugbyunies moet eiebelang opsy skuif en mekaar deur die wêreldwye Covid-19-pandemie help. Wêreldrugby, die sport se beheerliggaam, het verlede week ’n verligtingsfonds van $100 miljoen (sowat R1,9 miljard) bewillig om rugbylande by te staan. Weens Covid-19 sukkel hulle om staande te bly. Hansen sê die toekoms van die spel is in die gedrang as ál die rugbylande mekaar nie ondersteun nie. “Ons het nou die geleentheid om met ’n skoon bladsy te begin. Ons moet eie­belang laat staan. “ ’n Mens besef dit kan die einde wees as die regte ding nie gedoen word nie. “Dit is dus ’n wonderlike geleentheid dié om almal saam te kry – noord, suid en individuele lande – en te doen wat reg is vir die spel. Dit is hoog tyd. “Daar was baie eiebelang en selfsug. As ons nie nou die regte besluite neem nie, kan ons die spel verloor. “Dit sal ’n tragedie wees. “Ons het die pad so ’n bietjie byster geraak in rugby en ons het nie goed saamgewerk nie.” Die Engelse Rugbyunie verwag ’n verlies van £50 miljoen (sowat R1,1 miljard) en Rugby Australië tot R1,5 miljard, sou daar nie vanjaar weer rugby gespeel word nie. Bill Beaumont, voorsitter van Wêreldrugby, sê daar is gesprekke met die Sesnasiesreeks se organiseerders, Sanzaar en die Internasionale Rugbyspelers­organisasie dat die sport se planne agtermekaar kan wees wanneer regerings en mediese ower­hede die spel weer die groen lig gee - Reuters