JEAN-MARC Johannes se asma keer hom nie om te laat wiel nie. Weens sy asemhalingsprobleme kon hy nooit op gelyke voet met sy skoolmaats meeding in sportsoorte soos sokker, rugby, atletiek en krieket nie. Peter Merckel, Johannes se LO-onderwyser by die Hoërskool Windsor in Lans­downe, het hom toe aangemoedig om met sy skate­board te oefen terwyl sy skoolmaats aan die ander sportsoorte deelgeneem het. Johannes het aan newframe.com gesê: “Ek het uitgesluit gevoel, maar mnr. Merckel het verstaan. Hy’t my aangeraai om my skateboarding te geniet.” Johannes het die sport as 11-jarige begin beoefen. Op 28, drie jaar nadat hy die sportsoort sy beroep gemaak het, word hy as een van die wêreld se top­pres­teerders geag. Skateboarding sou vanjaar in Tokio, Japan, vir die eerste keer op ’n Olimpiese Spele aangebied word. So ook branderplankry, karate, sportklim, bofbal en sagtebal. Johannes sê hy wil graag sy lewenslange droom ver­wesenlik deur Suid-Afrika op dié sportskouspel te verteenwoordig. Die jong man van die Kaapse Vlakte het nou die hoogste punt bereik sedert hy met sy reis begin het deur vir die Olimpiese Spele te kwalifiseer. Johannes het volgens ’n persverklaring 150 plekke en verby 220 atlete op die wêreldranglys geskuif toe hy by die Oi STU Ope in Praca Duó, Brasilië, vir Tokio­ gekwalifiseer het. Dissipline Hy is ook een van die topatlete in sy dissipline op die vasteland van Afrika. In Brasilië het hy selfs atlete van Amerika se na­sionale span ore aangesit. Johannes voldoen reeds aan die vereistes deur onder die topdrie skateboard­ers in die land te wees. Die Spele is weens die Covid-19-pandemie uitgestel na volgende jaar van 24 Julie tot 8 Augustus. Johannes beoog om deel te neem aan al die kwalifiseringsbyeenkomste wat nog voorlê sodat hy sy plek op die ranglys kan behou. “Dis net deur harde werk en toewyding dat ek dié vlak kon bereik. Ek gaan myself nou meer druk as ooit tevore. Ek sal altyd gereed wees om my land na nuwe hoogtes te neem. “My gebede gaan uit aan almal. Ons sal hierdeur kom – as een span, as een wêreld.”