'N MAN van Durbanville wat na bewering fake news oor die verspreiding van Covid-19 gemaak het, het Dinsdag in die Parow-landdroshof verskyn. Stephen Donald Birch (55) is op 'n waarskuwing vrygelaat, sê Eric Ntabazalila, 'n woordvoerder van die nasionale vervolgingsgesag. Brig. Mathapelo Peters, 'n polisiewoordvoerder, sê Birch is Maandag in hegtenis geneem. Birch se video het die naweek die rondte gedoen waarin hy mense waarsku dat die regering met die polisie by mense se huise gaan opdaag om 'n sogenaamde Covid-19 toets op hulle te doen. “Moenie hulle in jou huis inlaat nie. Daar is 'n moontlikheid dat die swabs reeds besmet is met Covid-19. As jy dit toelaat dat hulle die swab in jou neus druk, kan jy met Covid-19 besmet word.” Birch sê verder in die video dat die toetse in Suid-Afrika vervaardig moet word. “Laat die Kaapse regering eers die toetse toets. As dit nie besmet is nie, sal ek om verskoning vra,” het Birch gesê. Op sy Facebook page, Stephen D Birch, noem hy ook dat hy in oorlog gaan met die DA wat 'n klag teen hom gaan maak. "Hulle gee nie om vir die mense nie. " Die media was nie Dinsdag by die hofverskyning van Birch toegelaat nie. Hy is 14 Julie weer in die hof. 