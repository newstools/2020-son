’N BAAISE pa het Woensdag hartverskeurend gehuil nadat cops afgekom het op die uitgebrande lyk van sy oudste seun. Al waaraan die slagoffer, Rodney Rossouw (26) van 7de Laan in die Baaise Nor­therns, uitgeken kon word, was sy tone en ’n blou tand. Sy hartseer pa, Rodney Rossouw sr., sê Sondagmiddag omstreeks 12:00 het drie pelle van sy seun hom by die huis kom haal en gesê hy moet saam met hulle Despatch toe stap. Rossouw sê Sondagmiddag 15:00 het een van die vriende teruggekeer na sy huis in 7de Laan – sonder Rodney. Volgens hom het dié outjie hom meegedeel dat sy seun saam met die ander twee ouens van Despatch af terug huis toe geloop het. Rossouw sê hy het sy dogter, Shirley-Ann, later gestuur na Rodney se twee ander vriende om te verneem van sy whereabouts. Aangestap Volgens die pa het die twee ouens Shirley-Ann meegedeel Rodney het nie saam met hulle teruggestap huis toe nie. Rossouw sê dis tóé dat hy die polisie bel. Hy sê toe die cops omstreeks 21:30 by sy huis aandoen, toe kom die twee vriende ook daar aangestap. Volgens die pa het hulle toe in die teenwoordigheid van die polisie aan hom gesê ’n vên vol ouens het hulle en Rodney vroeër gejaag. Die pa sê hulle het hom vertel die mans het sy seun in die hande gekry, hom aangerand, in die voertuig gelaai en met hom weggery. Volgens die pa het die voorval in Pola Park naby 7de Laan plaasgevind. Rossouw sê Dinsdag het Shirley-Ann en bure na sy seun begin soek. Volgens hom het hulle in bosse by Khayamnandi op sy seun se sweetpakbroek en trunkie afgekom. Die pa sê hy vermoed sy seun se aanvaller(s) het Rodney se T-shirt, pet en tekkies vir hulself gehou. Volgens die pa het die soekgeselskap sy seun se klere aan die polisie oorhandig. Rossouw sê Woensdagmiddag het die polisie laat weet hulle het sy seun se uitgebrande lyk op ’n bult in Khayamnandi gekry. Volgens hom was Shirley-Ann histeries nadat sy haar broer se lyk gaan uitken het. Hy sê sy vrou, Mona, wat ’n hartlyer is, praat sedert sy die nuus van haar seun gehoor het, nie ’n woord nie. Die gesin is laas jaar ook hard geslaan. Rossouw sê in Julie was hy en sy ander seun, Brandon (23), in ’n motorongeluk betrokke. Brandon het sy nek gebreek en is nou in ’n spesiale sorgsentrum in die Baai. Beseer Rossouw sê as gevolg van die ongeluk sit hy self ook nou in ’n rolstoel en hy dra kimbies. Sy vrou versorg hom. Hy was ’n painter, maar het sy job verloor oor hy in die ongeluk beseer is. Die pa sê toe hulle Brandon van sy broer se dood vertel, moes hulle net keer, want hy wou homself uitboek. ’n Huilende Rossouw sê aan Son as hy kon geloop het, sou hy self na sy seun gaan soek het. Volgens hom was Rodney werkloos, ongetroud en hy het nie kinders gehad nie. Kapt. Gerda Swart, polisiewoordvoerder, sê die polisie in Despatch ondersoek ’n moordsaak nadat ’n lyk 11:00 op 22 April op ’n veld naby Voyi-straat in Khayamnandi gevind is. Nog geen arrestasies is uitgevoer nie. Enige iemand met inligting kan met speur.adj. Deon Janse van Rensburg in verbinding tree by 082 897 3060.