CHESLIN Kolbe sal volgende jaar ’n tough call moet maak. Die dinamiese Springbok-agterspeler moet goed besin daaroor of hy volgende jaar saam met die Blitsbokke op die Olimpiese Spele ’n goue medalje wil probeer wen en of hy vir die Bokke teen die Britse en Ierse Leeus wil uitdraf. Dít kom nadat die Internasionale Olimpiese Komitee gister aangekondig het vanjaar se Spele is weens die corona-virus-krisis tot volgende jaar uitgestel. Dit sal nou van 23 Julie tot 8 Augustus 2021 in Tokio gehou word. Aksie Die Britse en Ierse Leeus se toer skop op 24 Julie af en eindig op 7 Augustus. Die Springbokke sal in drie toetse in aksie wees: in die FNB Stadium in Soweto, die Cape Town Stadium en op Ellispark in Johannesburg. Kolbe was ’n lid van die Blitsbok-groep wat in 2016 op die Spele in Rio die bronsmedalje gewen het. Benewens Kolbe was 15-man-spelers soos Kwagga Smith, Rosko Specman, Sea­belo Senatla, Juan de Jongh en Francois Hougaard by die skouspel betrokke. In 2016 was Kolbe nog nie in die Springbok-prentjie nie. Sedertdien het hy hom egter as een van die Bokke se gevaarlikste spelers gevestig. Laas jaar was hy een van die groot sterre by die World Cup in Tokio. Hy het in die eindstryd ’n skitterdrie gedruk en ’n groot rol gespeel in Suid-Afrika se verowering van die Webb Ellis-beker. Die 26-jarige Kolbe, wat klubrugby vir Toulouse in Frankryk speel, word op die oomblik as een van die beste vleuels in die wêreld beskou. Daar is geen twyfel nie dat Jacques Nienaber, die nuwe Springbok-breier, en Rassie Erasmus, Suid-Afrika se direkteur van rugby, sal verkies dat Kolbe vir die Bokke teen die Leeus uitdraf. Daarteenoor sal Kolbe baie graag ’n Olimpiese goue medalje by sy goue medalje vir die World Cup wil voeg. Maar dan sal hy die geleentheid moet prysgee om vir die eerste keer in sy loopbaan teen die Britse en Ierse Leeus te speel. Dit is ’n kans wat Suid-Afrikaanse rugbyspelers net 1 keer elke 12 jaar kry – en dit is beslis ’n geleentheid wat Kolbe nie sal wil misloop nie.