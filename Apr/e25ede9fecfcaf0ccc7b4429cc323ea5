’N BOER wat van die aanranding van ’n jong seun aangekla word, het gister vlugtig in Grabouw se landdroshof verskyn. Graham Cherry is Vrydag gearresteer nadat ’n video viral gegaan het waarin hy Gershwin Hoffman met die vuis in die gesig slaan. Hoffman het glo iets op Cherry se plaas gesteel toe die boer hom betrap. Die video wys hoe Cherry vir Hoffman slaan en verneder. Toe die gemeenskapsleier John Michells op die video afkom, het hy dadelik ingespring en Hoffman genader om ’n saak teen Cherry te maak. Cherry is op ’n waarskuwing vrygelaat. Stop Michells is baie omgekrap en meen te veel kere rand boere mense aan, waarna die boer dan daarmee wegkom. Hy vaar uit: “Daar sal ’n stop aan hierdie soort gedrag gesit moet word. Ons mense kan nie elke keer geslaan word en dan loop die boere skotvry nie. “Ek sal seker maak dat daar ernstige stappe teen die boer gedoen word.” Cherry verskyn op 3 Junie weer in die hof.