LEERDERS in die Wes-Kaap sal nie die eerste week van Mei terugkeer na die skoolbanke nie. Debbie Schafer, Wes-Kaapse minister van onderwys, het die aankondiging Woensdagmiddag in 'n verklaring gemaak. Haar verklaring kom kort nadat die departement van basiese onderwys 'n voorlegging aan die onderwys portefeulje en staandekomitees van die parlement gemaak het. In die voorlegging word voorlopige datums vir die heropening van skole in die land genoem. Schafer sê: "Hierdie is nie definite datums nie en is nie 'n amptelike aankondiging nie. "Die voorlegging veroorsaak ook baie verwarring en angs vir skole, opvoeders en ouers." Angie Motshekga, die minister van basiese onderwys, sal na verwagting Donderdagoggend 'n aankondiging maak oor die plan om skole te heropen. Schafer sê: "Ons sal dan eers meer besonderhede kan verskaf. Ons is egter nie in 'n posisie om leerders volgende week al te ontvang nie." Voor die aankondiging het die onderwysvakbond, die Educators Union of South Africa (EUSA) gesê daar is g'n manier hoe sy lede terug skool toe gaan as die veiligheid van onnie en leerders nie gewaarborg kan word nie. Volgens EUSA se Wes-Kaapse voorsitter, Andre de Bruyn, win hulle tans nog regsadvies oor die kwessie in. "Ons kinders is nie proefkonyne in die fight teen Covid-19 nie. "Ons gaan nou winter binne. Dit is toestande wat teelgrond is vir die uitbroei van die virus. So in wie se belang is dit om nou skole oop te wil maak."