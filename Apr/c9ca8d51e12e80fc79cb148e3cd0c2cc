KLAGTE van ontvoering, uitbuiting en aanranding is gister in die Kaapse hooggeregshof terug getrek teen ’n nagklub-sekuriteitbaas, Jacques Cronjé. Dit is deur sy prokureur, Gary Newmark, bevestig. Die anti-gang unit het Cronjé Donderdagaand by sy huis gearresteer. Dis nadat hy ’n kliënt, Shanil Maharaj, van Pietermaritzburg, gehelp het om R2,4 miljoen terug te kry van ’n sakeman, Mohammed Sameer­ Vallie van Mitchells Plain wat homself as ’n forex-trader voorgedoen het. Son is in besit van ’n handgeskrewe affidavit wat deur Maharaj gemaak is waarin hy opdrag aan Cronjé gee om sy geld van Vallie af terug te kry. Die affidavit stel dat Maharaj R565 000 by Vallie belê het en hy ’n bedrag van sowat R2,4 miljoen terug moes kry. Die verklaring lees: “Hiermee sertifiseer ek, Shanil Maharaj, dat ek aan Jacques Cronjé, van Psira Sekuriteitsmaatskappy, toestemming gee om ons gesteelde geld van Mohammed Sameer Vallie af te kry. “Die bedrag is R565 000 plus die sowat R2,4 miljoen in rente van die belegging wat uitstaande is. “Wanneer Cronjé my geld terugkry, mag hy 20% daarvan vir sy fooi hou. “Sameer Vallie is via Whats­App ingelig dat die geld deur debt collectors gekollekteer sal word. Op hierdie verklaring het Vallie ook ’n handgeskrewe affidavit gemaak waarin hy erken dat hy Maharaj geld skuld en dit in paaiemente sal betaal. Dié verklaring is ook in Son se besit. Die verklaring is in die teenwoordigheid van Cronjé gemaak. Maar luidens Vallie se verklaring skuld hy Maharaj net R600 000. Vallie se verklaring lees: “Ek, Sameer Vallie, erken die R600 00 wat ek Shanil Maharaj skuld, sal hom betaal word. “Ek gaan hom nou R90 000 betaal­ en oor drie weke die ander R510 000. “Ek doen hierdie en teken dit uit my eie wil en word nie gedreig om my skuld te betaal nie. “Ek bevestig ek sal die geld aan Jacques Cronjé betaal. Nafiz Modack, Cronjé se sakevennoot, het aan Son bevestig dat Cronjé glad nie betrokke was by enige on­reëlmatighede nie. Volgens hom het hy net ’n kliënt probeer help om sy geld terug te kry. Verkoue Modack sê: “Die anti-gang unit maak vals klagte. “Die ondersoekbeampte, Charl Kinnear, soek net aandag­ omdat hy so groot verloor het. “Hy kan nie eens ’n verkoue vang nie.” Modack het ook aan Son gesê dat Vallie beleggers se geld gebruik om duur huise en karre te koop. Hy het na bewering onlangs ’n huis van R3 miljoen in Claremont gekoop en vir sy pa en vrou elk ’n luukse Mercedes-Benz.