DERDUISENDE kinders van oral in die provinsie wat baat vind by die Wes-Kaapse onderwysdepartement se voedingskema, moet nou hulle daaglikse maaltyd elders soek. Bronagh Hammond, ’n woordvoerder van die WKOD, sê 483 172 leerders van die land se 1,8 miljoen leerders vind baat by skole se voedingskema. Maar die kos is net daar wanneer die skool oop is. “Die skoolvakansie is onverwags verleng. Na wat ons verneem, gaan die Junie- en Oktober-vakansie verkort word. Dit is om op te maak vir die dae wat verlore is.” Hammond het so op Khalid Sayed, die ANC se adjunk-hoofsweep in die Wes-Kaap, gereageer. Sayed het in ’n verklaring gesê die WKOD moet ander planne maak om die kinders in die lockdown-tyd te voed. “Die groceries wat vir die voedingskema aangekoop is, en die naskoolse programme, moet aan die minderbevoorregte kinders geskenk word. “Die WKOD moet sy planne bekend maak oor wat hy gaan doen om die kinders en hulle families by te staan.” Families Hammond sê die getal dae wat die leerders by die skool sal wees, sal dieselfde wees soos ander jare en daarom word die skema nie geraak nie. “Die voedingskema word net in skooltyd bedryf en nie gedurende vakansietye nie.” Sy sê hulle is bekommerd oor die duisende kinders wat wel staatmaak op die voedingskema. “Maar in hierdie tyd moet ons staatmaak op ondersteuningsdienste, gemeenskappe en families.” Volgens haar word daar niks vars produkte by skole aangehou nie. “Droë bestanddele word elke derde week na skole gestuur en vars produkte word elke week gestuur. “So, daar is niks om te steel by die skole nie.”