WAT het jong sportspelers nou van afrigters nodig tydens en ná die corona-virus-pandemie? Son het met Mark Tommy, die Madibaz se sportbestuurder, gesels oor dít en ander probleme wat kop uitgesteek het weens die pandemie. Tommy sê: “Wat spelers van hulle afrigters moet kry, is ’n belangrike vraag. “Daar is nie juis enige bestaande protokolle in die konteks waarin ons ons tans bevind nie, maar ’n webinar van die Aspen Institute se Project Play is daarop gemik om afrigters te help om kinders in dié tyd fisiek en emosioneel gesond te hou. “Om kinders te gee wat hulle nodig het, sal afrigters moet aanpas met nuwe kommunikasievaardighede vir groepe en afrigtingsplanne. “Spelers moet ook nie in ’n intensiewe skedule gehaas word sodra oefeninge en kompetisies weer toegelaat word nie.” Die veiligheid van spelers is natuurlik noodsaaklik vir enige sportspan om aan te hou presteer. Voorgestel Dr. Andrew Pearle, ’n sportmedikus en die New York Mets se spandokter, sê dit gaan alles oor die gehalte van liggaamsbewegings en nie die hoeveelheid nie. Tommy sê: “Gedurende die lockdown word voorgestel dat afrigters laerisiko-aktiwiteite voorskryf. “Afrigters moet tegnologie soos Skype en Zoom gebruik vir virtual oefensessies en as dit weens data en onbekostigbaarheid onmoontlik is, moet ’n vereenvoudigde WhatsApp tutorial gemaak word en ouers as tuisafrigters ingesluit word. “Al begin georganiseerde sport weer, sal ons seker steeds ’n vorm van social distancing moet probeer handhaaf. Tydens lockdown het die ouers toesig gehou oor persoonlike higiëne. Sodra die social distancing verslap word, sal dit die afrigters se verantwoordelikheid word. “Dalk moet afrigters sorg dat kinders maskers dra gedurende oefening. “Hulle moet oefenmetodes verander met aktiwiteit waarin spelers op ’n veilige afstand van mekaar is en met oefenplanne wat groepgetalle beperk, soos uiteenlopende sessies en small-sided games.”