DIE hof sal besluit! Dís die boodskap van die afgedankte afrigter David Kannemeyer aan sy werkgewer – die eienaar van die Nova Nacional-sokkerklub, Ana Barrote-Rightford. Dié voormalige Bafana Bafana-verdediger het op 1 Julie 2019 ’n jaarkontrak met die plaaslike Derde Liga-klub geteken. Hy het nou sy prokureur, Brian Plaatjies, ’n voormalige senior militêre regter, ’n mandaat gegee om Barrote-Rightford te dagvaar vir kontrakbreuk. Dít volg nadat Kannemeyer, tesame met sy assistent Zane Alexander, en die fisio Carlisle Kinnear se kontrakte almal nietig verklaar is te midde van die corona-virus-pandemie. Kannemeyer, wat ’n CAF B coaching-lisensie agter sy naam het, is een van die mees bekroonde Kaapse spelers. Hy het as speler groot sukses vermag by topklubs soos Mamelodi Sundowns, Kaizer Chiefs en SuperSport United. Kannemeyer en sy twee kollegas het nog vier maande op hul onderskeie kontrakte oor, maar sit nou sonder werk en inkomste ná hul skielike afdanking. Op haar beurt sê Barrote-Rightford die trio het ’n force majeure-klousule in hul kontrakte. “Dit bevry albei partye van enige aanspreeklikheid of verpligtinge in die geval van onvoorsiene omstandighede. “Boonop het hulle geen vordering met die span gemaak in die seisoen se Derde Ligaveldtog nie. Gedien “Ons is presies in dieselfde posisie as die vorige seisoen,” het Barrote-Rightford aan Son verduidelik. Volgens Plaatjies sit Bar­rotte-Rightford egter die pot mis en dis waarom hy gisteroggend ’n aanmaningsbrief op die Nova Nacional-baas laat beteken het. “Daar was ’n geldige kontrak tussen my kliënt en Nova,” het Plaatjies aan Son gesê. “My kliënt se kontrak verstryk eers op 31 Augustus, maar sy het dit verbreek met nog vier maande oor daarop – dít sonder enige uitbetaling. “Boonop was daar geen konsultasieprosesse met my kliënt nie en dis ’n voorvereiste kragtens die arbeidswet. “Hy word ook nie alleen geraak nie. My kliënt het alles in sy vermoë gedoen om sy kontrakverpligtinge na te kom. Dit is waarom ek haar vandag met die notice ge-serve het. “Ek dink sy skiet maar net uit die heup,” het Plaatjies afgesluit. Ander werkers wat vrees vir viktimisering anoniem wil bly uit, het op hul beurt aan Son gesê: “Sy (Barrote) sê vir ons dat sy nie inkomste het om ons te betaal nie, want haar company bring nie geld in met die exports na Angola nie. “Maar hoe weet ons sy het nie ook self aansoek gedoen by die government vir finan­cial assistance nie?” wou die bron weet. “Nog ’n vraag: Is die klub geregistreer met die UIF? En hoe weet ons sy kan nie namens ons claim nie?” het die anonieme werkers gewonder.