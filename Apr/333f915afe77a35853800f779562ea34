ZOAR. – Al wat die smekende skare gevra het, is kos. Toe bars ’n oorlog los. Die hongeres kry toe rubber bullets pleks van kos. Dié plofbare situasie het onlangs in Protea Park ontstaan omdat die raad na bewering Vrydagnag hampers uitgedeel het – maar net aan sekere mense. Die raad het 100 hampers gekry om tussen duisende honger mense te versprei. Sanna Jansen sê: “Ons weet dis donker tye waarin ons leef, maar dis mos nie ’n rede om die hampers in die donker uit te deel nie.” Cops het met vier vans en wapens opgeruk. March Opperman sê: “Al wat ons wil weet, is hoekom net die raad se familie en vriende kos gekry het. “Waar’s óns hampers? Wat van die honderde mense wat vandag hier kom soebat vir kos? “En nou kom die polisie en wil op ons kom skiet?” Opperman is net hierna in hegtenis geneem. ’n Mammie van drie sê: “My kinders het twee dae laas geëet. “Hoekom het hulle nie vir ons ook gegee nie? “Dis hongersnood in Kanna­land.” Kriteria Die Kannaland Munisipaliteit sê in ’n verklaring: “Die munisipaliteit het ’n donasie van 100 hampers ontvang. “Die 100 begunstigdes is bepaal volgens kriteria van die departement van maatskaplike ontwikkeling. “Die munisipaliteit het ’n lys van begunstigdes aan die departement verskaf. “Persone en organisasies kan 0800 220 250 kontak, of 079 769 1207, of ’n e-pos stuur na service@westerncape.­gov.za.” Brig. Vishnu Naidoo, polisiewoordvoerder, sê talle arrestasies is uitgevoer. “Die polisie het gereageer toe ongeveer 300 gemeenskapslede saamgedrom het omdat hulle ontevrede is oor die verspreiding van kospakkies. Lede en voertuie is met klippe bestook. Rubber­koeëls is gebruik. “Nege mense is vrygelaat met ’n boete van R1 000 elk. “Die ander agt persone word tot hul hofverskyning aangehou.”