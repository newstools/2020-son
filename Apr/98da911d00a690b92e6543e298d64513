DIE Crusaders is gedwing om personeel oortollig te verklaar omdat die Covid-19-pandemie dié Superrugby-franchise dwing om kostes te verminder. Volgens stuff.co.nz is personeellede van verskillende sakegebiede van die Canterbury Rugbyunie in kennis gestel dat hulle laat gaan word. Daar is egter geen voorstel dat een van die vyf Crusader-afrigters se poste in gedrang is nie. Superrugby is weens die virus tot stilstand gedwing. Daar is dus geen sekerheid oor wanneer die kompetisie in 2021 weer sal begin nie. Al die Nieu-Seelandse Superrugby-franchises het dus besluit om kostes te besnoei. Colin Mansbridge, uitvoerende hoof van die Crusaders, wou nie presies sê watter personeellede retrench gaan word nie Mense hier wat rolle verrig in die mediese, akademiese en logistieke velde, of as mediaskakelbeamptes werk, loop die gevaar om hul poste te verloor, sê Mansbridge. Mansbridge het in sy verklaring gesê die Crusaders, soos baie organisasies in Nieu-Seeland, is nie immuun teen die gevolge van die Covid-19-pandemie nie. “Ongelukkig beteken dit dat ons ons operasionele model moes verander. “Dit het ’n invloed op die rol van sommige personeel­lede.” Hy voeg by dat die Cru­saders nie verder kommentaar sal lewer nie, aangesien goeie mense geraak is en hul indiensnemingsake privaat is.