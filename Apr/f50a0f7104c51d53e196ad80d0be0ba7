AS DIE regulasies van die lockdown verslap word om ekonomiese aktiwiteite te hervat, kan die aantal infeksie styg. Só het Zweli Mkhize, minister van gesondheid, Maandag aan die parlementêre portefeuljekomitee oor gesondheid gesê. Teen Maandagaand het die aantal bevestigde gevalle van Covid-19 op 4 793 gestaan. Nog drie mense - twee in die Wes-Kaap en een in KwaZulu-Natal - is aan die virus dood is. Dit bring die aantal sterftes tot 90. Mkhize het aan die portefeuljekomitee gesê daar is bewyse dat die lockdown gehelp het in die stryd teen die wêreldwye pandemie. "Daar is egter ernstige risiko's verbonde aan die opheffing van die lockdown-regulasies. "Bewyse uit die Spaanse griep-pandemie van 1918 wys dat die langtermyn ekonomiese gevolge vir plekke met 'n vinnige infeksiesyfer aansienlik erger was as die wie tydelike beperkings op ekonomiese aktiwiteite verduur het." Hy voeg by dat beperkings op ekonomiese aktiwiteite by die epidemiologiese neigings aangepas moet word. "Dit kan moontlik in verskillende tydperke verslap of verskerp word." Mkhize beklemtoon dat as regulasies verslap word om ekonomiese aktiwiteite te hervat, is dit moontlik dat die aantal infeksies gaan toeneem. "Dit sal dan nodig wees om vinnig weer strenger beperkings in te stel." Volgens die minister kan daar wel 'n geleidelike oorgang tussen die vlakke wees, waar nodig. Met vlak-4 wat vanaf 1 Mei van toepassing is, sal talle dinge steeds verbode wees. Hotelle sal toe bly. Eetplekke sal oop wees, maar slegs vir aflewerings. Kroeë, shebeens, konferensie-sentrums en vermaaklikheidsplekke bly steeds gesluit. Geen sport-, godsdiens- kulturele- en sosiale byeenkomste sal toegelaat word. Mkhize sê hulle moedig maatskappye aan om werkers steeds van die huis af te laat werk.  Werkers ouer as 60 en dié met onderliggende mediese geskiedenis moet vanaf die huis werk.