JOHN Dobson en sy afrigtingspan by die Stormers kyk na ’n alternatiewe benadering tot die spel wat hulle ná die lockdown wil toepas. Die Stormers het vanjaar nie tot hulle volle potensiaal gespeel nie. Aan die begin van die Superrugbyseisoen het die Kapenaars se pak voorspelers oorwegend bestaan uit spelers wat laas jaar die World Cup in Japan gewen het. Steven Kitshoff, Bongi Mbonambi, Frans Malherbe, Pieter-Steph du Toit en Siya Kolisi is vyf van die ag Bokke wat in die pak van die 23-tal was wat Engeland in die eindstryd heeltemal oorheers het. En omdat die Kaapse franchise dié World Cup Bokke gehad het, het dit het baie sin gemaak vir Dobson en sy afrigtingspan om Rassie Erasmus se suksesvolle bloudruk ook in die Superrugby-reeks toe te pas. Dobson het Rassie se Bomb Squad-plan van ses voorspelers en twee agterspelers op die bank gevolg. Die Stormers se kragspel het nou wel op ’n manier gewerk, maar die Kapenaars se aanvallende spel het daaronder gely. Boonop het die meeste van die World Cup-Bokke ongelukkig beserings opgedoen. Die Stormers kon dus nie meer dieselfde oorheersing voorlangs toon nie. Dit is om dié rede dat die Stormers agtereenvolgende nederlae teen die Blues en die Sharks gely het. Die Kapenaars se uiters talentvolle agterspelers is takties net nie ten volle benut nie.