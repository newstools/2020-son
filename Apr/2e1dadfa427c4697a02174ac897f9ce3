DIE lockdown is ’n massiewe briek-aandraai vir padvrag-operateurs – daai ouens wat met die groot trokke die long haul doen om jou goedere van punt A na B te vervoer. Weens die lockdown-periode verwag hulle ’n drop van 80% in hul inkomste. Volgens Gavin Kelly, uitvoerende hoof van die Padvragvereniging (RFA), is die syfers vir hul lede skrikwekkend. Kelly sê die verlies aan inkomste het met 10% gespring van verlede week se data, toe respondente ’n afname van 70% aangedui het. Volgens die RFA se data is minder as 30% van die maatskappye se vlootlorries aktief. Kelly sê net lorries wat essensiële produkte vervoer, is op die paaie. Volgens hom wys hul navorsing die algemene prentjie op die paaie. Sommige operateurs is heeltemal gesluit, want hulle vervoer nie noodsaaklikhede nie. Ander se bedrywighede wissel van ’n algehele shutdown tot 80% van hul kapasiteit. “Dit beteken hulle het geen inkomste om hul finansiële verantwoordelikhede, soos salarisse, maintenance, finansiële ooreenkomste en ander koste, na te kom nie.” ’n Verdere blik wys 28% van die respondente wat by die opname ingesluit is, het aangedui hulle sal ná die lockdown-periode “onmiddellik” weer kan begin operate, terwyl 10% aangedui het dit sal hulle enige iets van twee weke tot ’n maand vat. Vir Kelly is dit kommerwekkend dat ’n mens aan die ander kant van die lockdown minder vervoer­ondernemings sal sien as ’n maand gelede. Nie net loop die lorriedrywers die gevaar om hul inkomste kwyt te wees nie, skobbejakke stel onder die dekmantel van “honger weens die lockdown” hul lewe in gevaar. Dié week is verskeie voedsel­afleweringslorries in die Kaap geplunder. Die Wes-Kaapse premier, Alan Winde, het dié voorvalle ten sterkste veroordeel en gesê dit sal onder geen omstandighede geduld word nie. Winde het gesê plundery is ’n misdaad en toepaslike stappe sal teen die skuldiges gedoen word.