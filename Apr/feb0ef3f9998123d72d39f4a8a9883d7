DIE derde ronde van lockdown kan nog voor die einde van die tweede gesien word. Dis nou as die daaglikse gemiddelde nuwe Covid-19-infeksies 90 verbysteek. Só het prof. Salim Abdool Karim, ’n bekende epidemioloog, Maandagaand in ’n inligtingsessie in Durban gesê. Karim is aan die voorpunt van die regering se Covid-19-reaksiespan. Volgens Karim het Suid-Afrika ’n eiesoortige patroon van nuwe ontstekings. “Die gemiddelde infeksies per dag is 67. Maar as die syfers tussen 10 April en 16 April na 90 of meer styg, sal die lockdown verleng moet word.” Karim sê Suid-Afrika het voor 26 Maart ’n eksponensiële groei in nuwe gevalle van Covid-19 gehad. “Ná die 26ste Maart het die opwaartse kurwe ’n antiklimaks geword soos ons minder gevalle gekry het. Daarna het ons ’n plato bereik toe ons daagliks amper dieselfde aantal gevalle begin kry het.” Volgens Karim het Suid-Afrika ’n eiesoortige kurwe en het dit nog nie die verwagte spike in gevalle bereik nie. Anders Karim het Suid-Afrika se grafieke met dié van Brittanje, Suid-Korea en Japan vergelyk. Die lande het ook inperking-ingrypings toegepas, maar hulle grafiek het heel anders voorgekom. “Nou wat maak ons dan so anders? Is dit dat ons te min toetse doen of is dit dat ons wel toetse doen, maar nog te veel in die privaat afdelings doen? “Of, is ons curve rêrig uniek en kan ons dit toeskryf aan die vroeë ingryping-smaatreëls wat in die land toegepas is?” Hy het self op sy vrae geantwoord en gesê daar is bewyse dat daar gereelde toetse in privaat en openbare instansies gedoen word. “Ons sien ’n afname in die syfers van mense wat met Covid-19 besmet is terwyl die aantal toetse wat gedoen word, styg.” Volgens Karim moet bejaarde inwoners van die land steeds beskerm word, al sou die lockdown beëindig word. “Hulle (diegene van 60 en op) moet minstens nog ’n gedeeltelike inperking doen. “Dit kan ook ’n vrywillige inperking wees. Minstens tot einde September 2020, wanneer die ergste van die Corona-virus oor is.” Hy voeg by dat Suid-Afrika steeds op gereedheidsvlak moet wees vir die ergste van Covid-19. Dit sal na verwagting in Augustus wees ná die winter, wat ook die jaarlikse griepseisoen is. Die span rus ook nie op sy louere nie. Hy het reeds ander planne in plek gesit vir ná die lockdown. Dié planne sluit in om hotspots te identifiseer, tent-hospitale op te rig en genoegsame ICU’s met ventilators in te rig.