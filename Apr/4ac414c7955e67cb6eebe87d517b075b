’N WINKEL in Somerset-Wes het weer begin sake doen nadat een van sy werkers positief getoets is vir die corona-virus. Die werker van Pick n Pay by Water­stone Village is Donderdag huis toe gestuur nadat sy siek begin voel het. Sy het Sondag, toe sy terug was by die werk, haar toetsuitslae gekry. Dit het aangedui dat sy met die virus besmet is. Toe dit rugbaar word, het dit groot paniek onder die ander werknemers veroorsaak. As gevolg van die uitslae is daar besluit om die winkel te sluit. Opgespoor Son het Dinsdag gaan ondersoek instel en die winkel weer oop aangetref. Janine Caradonna, ’n Pick n Pay-woordvoerder, het bevestig een van hul werkers is positief getoets vir die corona-virus. Sy voeg by: “Ons het haar close contacts opgespoor en hulle gevra om te self-isoleer. “Ons het die winkel as ’n voorsorgmaatreël eers gesluit en ontsmet en dit toe weer vandag (Dinsdag) geopen.” Volgens haar is die gesondheid van al hul cus­tomers en werkers hul topprioriteit. Sy verduidelik daar is streng maatreëls in plek om dit by die supermark te verseker.