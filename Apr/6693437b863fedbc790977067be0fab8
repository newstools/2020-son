HEIDELBERG. – Die Covid-19-pandemie wat landwyd heers, laat ook die beste in mense uitkom wanneer hulle saamspan om die minderbevoorregtes te help. Soveel so dat hier byna ’n chaos ontaard het toe ’n groep van 12 Ethiopiese winkeliers besluit het om 100 kospakkies aan behoeftige inwoners van Dollar Square, ’n informele woonbuurt, te skenk. Die misverstand het ontstaan toe ’n raadslid die donateurs wou keer om die kospakkies te skenk, aangesien die groep hom glo sou misken het met die skenking aan die inwoners. Dié misverstand is egter ná raadpleging met nog gemeenskapsleiers uit die weg geruim. Die Samaritane kon toe met behulp van die polisie, asook ander gemeenskapsaktiviste, die kospakkies uitdeel. AO Alroy Windvogel en sers. Imorgene Hendricks het saam met Vennito en Evangeline van Niekerk, asook Joe Mali, die kospakkies by die begunstigdes gaan aflewer. Die groep Ethiopiërs, onder leiding van Zawude “Zed” Tumiso, het Windvogel genader om iemand in die buurt te identifiseer wat inligting oor die behoeftigste inwoners kon kry. Volgens Tumiso wil hulle ook hul bydrae in die gemeenskap maak omdat hulle self weet wat dit is om onder moeilike omstandighede te oorleef. Nadat hulle die samesprekings positief afgehandel het, is daar besluit om wel die genoemde 100 gesinne van kospakkies te voorsien. Plig Die pakkies het die broodnodigste kosse en ander kruideniersware ingesluit. Tumiso het gesê dit is hul plig as Christene om te help waar nood is.