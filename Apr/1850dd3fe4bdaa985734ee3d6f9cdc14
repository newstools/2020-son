“DIE corona-virus het ongemak in ons daaglikse lewe en mobility veroorsaak.” Só sê Christian de Waal, onderwyser en pastoor van Mitchells Plain. “My geloof in Christus bly steeds onbeweeglik. Die Here het aan die kruis die prys betaal. “So, nou is dit die tyd om in oorwinning te wandel.” De Waal glo verder: “Die Woord verklaar die regverdige sal in die geloof lewe. “In onsekere tye is die Here ons rots en veilige vesting.” Nog ’n persoon wat oor die virus gepraat het, is past. Urich Robyn van Somerset-Oos. Robyn sê hy weet God gaan ’n nuwe ding doen. “Maar ons moet eers ontslae raak van ons ou gewoontes en toelaat dat die Here ons vul in ’n nuwe salwing en heerlikheid. “So, in dié tyd waarby ons gaan inbeweeg, gaan die ou maniere van dinge doen nie werk nie. “Covid-19 het ’n negatiewe impak op die ekonomie, maar vir my is dit ’n ideale geleentheid om nader aan die Here te beweeg.” Kreatief Vir die Kaapse komediant Quinton Manuel is Covid-19 glad nie ’n grap nie. Manuel verduidelik: “Dit het my kom leer om ander maniere te vind om ’n inkomste te genereer. Dis ook ’n tyd om nuwe dinge aan te leer en kreatief te wees. “Daar is niks fout daarmee om te rus nie, maar maak seker wanneer die lockdown oor is, kom jy vinnig weer in die flow van werk. ’n New normal wag.”