DIÉ naweek is 17 mense in Manenburg toegekap ná hulle die polisie met klippe gegooi het. Die klipgooiery het begin nadat die polisie 'n 23-jarige man gearresteer het vir die besit van dwelms. Brig. Novela Potelwa, polisiewoordvoerder, sê terwyl die arrestasie uitgevoer is, het sommige inwoners die polisie met klippe begin gooi. Die anti-gang unit en wetstoepassers van die Stad Kaapstad was deel van die operasie. “Vyf verkeers- en wetstoepassingsvoertuie is in die proses beskadig,” sê Potelwa. Die 17 verdagtes, tussen die ouderdom van 16 en 46, is vir openbare geweld gearresteer. Die verdagtes sal almal binnekort in die hof verskyn. Potelwa het gemeenskappe gewaarsku dat aanvalle op die polisie nie geduld sal word nie.