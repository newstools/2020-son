HEIDELBERG. – Vir baie was dit mooi om te sien buitelandse winkeliers maak hul hart oop vir die gemeenskap onder lockdown. Cops onder leiding van AO Alroy Windvogel, sers. Imorgene Hendriks en sers. Danwill Josephs, die verkeersbeampte Danielo Michaels, asook die gemeenskapsaktiviste Evangeline en Vennito van Niekerk, het met ’n groep van vyf Bangladesjiese winkeliers gaan onderhandel om kospakkies te skenk. Die winkeliers, onder leiding van Dewan Shofiqul, het besluit om kospakkies met die broodnodigste kos aan 40 gesinne te gee. Volgens Windvogel het hulle op dié 40 gesinne in die informele kampe in Hoogstraat besluit omdat dit swaar gaan daar. Plaas “Baie daar is werkloos en sommiges moet oorleef van die karige toelae wat hulle ontvang.” ’n Begunstigde, Jonathan Montague, wat sy regtervoorarm vyf jaar gelede in ’n werkbesering op ’n plaas verloor het, kon nie genoeg dankie sê nie. “Ek wil namens ons groep dankie sê vir die winkeliers en ander rolspelers wat dit vir ons moontlik gemaak het,” sê hy. Shofiqul sê hulle het dit nie gedoen om mense na hul winkels te lok om te koop nie, maar uit die diepte van hul hart. Volgens Windvogel het hulle ook skenkings van honde- en katkos gekry, want troeteldiere kry ook swaar.