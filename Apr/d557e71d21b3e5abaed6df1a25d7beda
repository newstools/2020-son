DIE wedloop om Safa Kaapstad se voorste striker in die Derde Liga is aan die brand. Selfs in dié tyd dat daar nie sokker gespeel word nie, is daar gereeld besprekings oor wie van Nathan “Ore” Brown en Nathaniel Jeftha met die Derde Liga se Golden Boot gaan wegstap. En gaan hulle die kans kry om nog meer doele te score wanneer die seisoen dalk ná die nasionale lockdown hervat word? Brown speel sy sokker in die Derde Liga vir Greenwood Athletic. Sy eweknie, Jeftha, doen sy ding op die sokkerveld saam met Ocean­ View FC. Albei sharpshooters spog met 13 doele vir die seisoen. Dit is geen geheim dat hulle nie graag dié titel sal wil deel nie. Albei spelers is van mening dat dit ’n belowende wedloop is wat op ’n opwindende einde moet afstuur. Vir Brown (31) sal dit as ’n veteraan veral ’n groot prestasie wees om die Goue Stewel te wen. Hy speel al sedert hy 18 is vir Greenwood. Jeftha is nou eers 22, maar hy maak klaar naam as iemand wat in elke game probeer score.