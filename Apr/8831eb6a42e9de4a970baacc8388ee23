DIE voormalige Liverpool-middelveldspeler Jamie Redknapp sê dis net ’n kwessie van tyd voordat die Engelse internasionale ster Jadon Sancho huis toe kom. Dit lyk asof daar reeds ’n ooreenkoms tussen Manchester United en Borussia Dortmund is, so dit blyk dat hy ’n Red Devil sal word. Gissing oor die oordrag van die hoogaangeskrewe Sancho bou steeds op. Nadat hy Manchester City in 2017 vir die Bundesliga gelos het, lyk dit nou moontlik dat hy weer in Engeland kan speel. Sancho (20) het uitgeblink vir die Duitse span met 20 doele en 28 assists die afgelope twee seisoene. Die vertonings het verseker dat hy op die radar is van ál Europa se groot klubs. Dit blyk dat die aartsvyande United en Liverpool albei op Sancho se spoor is. Albei glo die ster sal goed in hul toekomsplanne pas. Jürgen Klopp en Ole Gunnar Solskjær soek albei ’n goeie speler. Redknapp het gehoop Liverpool sal voorkeur kry, maar gee toe dat Old Trafford ’n waarskynliker opsie sal wees. “Ek dink dis net ’n kwessie van tyd voordat Sancho na die Premierliga sal kom. Ons praat van ’n ware superster, ’n speler wat ongelooflike dinge met die bal kan doen. Hy het 70 wedstryde in die Bundesliga gespeel en 27 doele van die wing aangeteken. Dis baie goed,” het Redknapp aan Sky­ Sports  gesê.