NEGE jaar gelede het 'n emosionele Edge op 'n episode van Raw in die kryt gestaan om 'n belangrike aankondiging te maak. Slegs ure tevore het hy by Wrestlemania 27 met die Meksikaan Alberto de Rio afgereken om aan sy WWE-kampioenskap vas te klou. Dit sou egter die laaste keer - vir 'n baie lang tyd - wees dat die Rated-R Superstar in 'n WWE-kryt sou meeding. Die elfmalige wêreldkampioen het in die aanloop tot Wrestlemania 'n ernstige neksbesering opgedoen en het een van twee keuses gehad. Of hy tree uit of hy hou aan met stoei en loop die gevaar om in 'n rolstoel of selfs 'n doodskis op te eindig. Hy het reeds gevoel in sy arms begin verloor. Die Kanadees het toe met trane in sy oë besluit om die WWE-kampioenskap prys te gee en die kryt vaarwel toe te roep. Vanjaar het die 46-jarige pa van twee dogters egter 'n verrasende terugkeer tot die WWE gemaak toe hy as nommer 21 tot die Royal Rumble toegetree het. Almal in Minute Maid Park in Houston was op hul voete toe Edge se musiek, Metalingus van Alter Bridge, oor die luidsprekers begin speel het. Hy het nie die geveg gewen nie, maar is vanjaar terug by Wrestlemania waar hy sy ou tag-team partner, Randy Orton, gaan aanvat. Sy eerste one on one geveg in nege jaar. Weens die corona-virus gaan Wrestlemania 36 vanjaar oor twee dae (4 en 5 April) agter geslote deure aangebied word. Edge het in 'n onlangse onderhoud gesê dit is nou hul verantwoordelikheid om mense te kry om hulle te geniet. "Die wêreld het nou 'n uitlaatklep nodig. Hetsy dit boeke of movies is, maar net iets om weg te kom, te vergeet en te lag, te geniet en te onthou wat dit is om mens te wees. "Dis hoekom ons dit doen. Daar is een rede en daai's die rede. As ons mense kan kry om hulle vir 'n paar uur te geniet, dan is ons taak voltooi."