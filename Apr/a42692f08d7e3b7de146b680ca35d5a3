SES klubs in 12 seisoene spreek van die groot vertroue wat klubs in die veteraan Eleazar Rodgers het. Dis ook waarom Ajax Cape Town hom teruggelok het – om te help met promosie terug na die Premierliga. Die 35-jarige het 12 doele in sowat 50 wedstryde vir die Urban Warriors aangeteken. Vyf van dié was in sy 23 stryde as ’n leenspeler in die 2013/’14-seisoen, toe Ajax nog in die PSL was. Rodgers, het dié seisoen sewe doele agter sy naam. Hy speel dus ook ’n sleutelrol in die span van Parow se aanslag om die Eerste Liga te wen. Maar die voormalige Santos-striker reken sy persoonlike mikpunte en sommige van sy klub s’n sal eers opsy geskuif moet word, want daar is tans groter kwessies wat saakmaak. “Covid-19 is soos ’n verrassingselement,” reken Rodgers. “In die lewe voel ons mos altyd ons is in beheer van dinge, maar die bewyse is nou hier dat niks in ons beheer is nie en ook nooit sal wees nie ... “God is wel. Wees gehoorsaam en doen altyd die regte ding op dié manier.”