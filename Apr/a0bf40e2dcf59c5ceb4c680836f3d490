DIE Pakistanse krieketspeler Umar Akmal gaan waarskynlik lewenslank uit krieket geskors word vir sy beweerde betrokkenheid by wedstrydknoeiery. Akmal verskyn op 27 April voor ’n dissiplinêre komitee gelei deur die regsgeleerde Fazal-e-Miran Chauhan. Beide Akmal en die Paki­stan Krieketraad (PCB) moet die verhoor bywoon. Dis geskeduleer om by die Gaddafi Stadium in Lahore plaas te vind. Akmal se saak het direk na die dissiplinêre paneel gegaan, aangesien hy sy reg op ’n verhoor voor die teenkorrupsie-tribunaal van die hand gewys het. Hy kon dan die klagte teengestaan en onskuldig gepleit het. Hierdie besluit be­teken dat die 29-jarige Akmal waarskynlik regter Chauhan se sanksies sal aanvaar. Kenners glo ’n skuldbekentenis sal vir Akmal ’n ligter vonnis tot gevolg hê. Chauhan sal die klagte teen Akmal bevestig. Omdat Akmal dit nie teenstaan nie, is die bevestiging ’n blote formaliteit voordat Chauhan die straf aankondig. ’n Skorsing van ses maande tot lewenslank staar Akmal nou in die gesig. Die PCB het Akmal formeel daarvan aangekla dat hy die kode teen korrupsie in twee onverwante voorvalle oortree het. Die klagte val onder artikel 2.4.4, wat handel oor “versuim om die besonderhede bekend te maak van benaderings of versoeke ontvang deur die deelnemer om aan korrupte gedrag deel te neem”. Akmal is op 20 Februarie voorlopig geskors en op 17 Maart hiervan ingelig. Dis nie die eerste keer dat Chauhan betrokke is by ’n hoëprofielsaak in Pakistanse krieket nie. In die onlangse verlede was hy op die tribunaal toe die PCB die saak teen Nasir Jamshed verwys het vir uitspraak. Hy was ook die on­afhanklike beoordelaar oor die saak van wangedrag teen Numan Butt, wat lid was van die raad van goewerneurs van die PCB.