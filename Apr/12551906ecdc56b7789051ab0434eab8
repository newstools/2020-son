COPS in die Baai ondersoek ’n moordsaak nadat ’n security guard aan diens doodgesteek is. Die voorval het Dinsdag-aand plaasgevind. Kapt. André Beetge, ’n polisiewoordvoerder, sê Sivuyile Mtshizana (38), die wag, is glo deur ’n jong man doodgelem. Dít nadat die man en sy pel ’n gat in die heining by EnviroServ Waste Management gemaak het om lekkers te steel wat ge-dump is. Beetge sê alle soorte afval word by EnviroServ gedump – insluitend sjokolade van ’n fabriek in Port Elizabeth wat nie aan die publiek verkoop mag word nie. Hy sê gemeenskapslede van Motherwell, Missionvale en Ikamvelihle het al voorheen onwettig die site betree. Dit was om die lekkers te collect, dit te smelt en dan fudge daarmee te maak. Hy sê in die meeste gevalle is dit kinders. Volgens Beetge het twee verdagtes – vermoedelik tieners – Dinsdagnag ’n gat in die heining gemaak om sjokolade bymekaar te maak. Mtshizana en sy kollega het ondersoek gaan instel. Beetge sê net toe hulle die laities in hegtenis wou neem, het een van hulle ’n mes uitgepluk en Mtshizana in die sy gesteek. Hulle het toe weggehardloop en is steeds op vrye voete. Die polisie het intussen gemeenskappe versoek om nie kosprodukte te eet wat hulle by ’n landfill site optel nie. EnviroServ gebruik giftige produkte om sy afval op te breek. Daarom kan alle afval – insluitend sjokolade – dodelik wees as dit geëet word.