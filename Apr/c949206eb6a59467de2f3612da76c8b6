“DIS asof ons nie bestaan nie.” Só voel ’n groep inwoners van Wellington wat eergister met leë hande vertel het hulle wag steeds op kospakkies. Meliny Blain (36) sê sy het al drie keer aansoek gedoen en vorms ingevul, maar nog niks terugvoer gekry nie. “Die eerste fase van 21 dae van lockdown is dan klaar en ons wag steeds,” sê Blain. Sy het vier kinders en kyk na haar gestremde oom. “Ek is werkloos. Ons kan nêrens heen gaan om ons situasie te verbeter nie. Ons vra elke dag vir bure iets om te eet.” Sukkel Blain sê die bure sukkel ook. “Hier is baie mense wat nie kan werk nie en nie kos op hulle tafels kan sit nie. “Ons hoor ons moet aansoek doen vir kospakkies en dan maak ons so, maar dan hoor ons net niks.” Ander inwoners voel hulle word nie raakgesien nie. Patrick Joshua sê hy het ’n kleinkind na wie hy moet kyk en hy word nou geforseer om kos te bedel. “Dit is nie lekker om so te sukkel nie. Ons vra nie baie nie. “Ons wil net iets hê om te eet,” sê hy. ’n Inwoner wat anoniem wil bly, sê hy’s gevra om ’n lysie van mense te maak wat kospakkies benodig. “Ek het 150 mense se naam daarop geskryf. Dit was laas week. Ek het die lysie gegee en tot vandag hoor ek niks,” sê hy. “Hoe kwalifiseer ’n mens vir ’n kospakkie?” vra Christie Bankies. Rdl. Thembekile Mangena sê inwoners het dalk verkeerd verstaan oor hoe die proses werk van wie kry en wie nie. “Die kospakkies word deur die departement van maatskaplike dienste en Sassa verskaf. Ons as raadslede is genader om mense se naam op ’n lys te sit en dit aan hulle oorhandig. “Hulle sal dan die lys name, mense se ID-nommer, adres en kontakbesonderhede deurwerk om te sien wie kwalifiseer. “Die proses word deur die departement van maatskaplike ontwikkeling en Sassa hanteer. “Sodra hulle weet wie kwalifiseer, word die kospakkies direk aan die inwoners gegee.”