MENSE moet mekaar nie in die lockdown-periode ook uitsluit nie. Só sê vader Calvin Frans van die Anglikaanse kerk in Pacaltsdorp oor die corona-virus-pandemie, wat tot ’n landwye lockdown van 21 dae gelei het. “In dié tyd moet die vraag wees: Wat wil God hê moet ons as ’n volk doen? “Ons het weggedwaal, maar nou is die tyd om terug te kom na God. “Hosea 6:1 stel dit baie duidelik dat ons na God moet terugkom.” Vader Frans sê hy is seker alles gaan ten goede uitwerk vir dié wat die Here liefhet. Hy sê hy voel geïnspireerd deur die gospelsangers Don Moen, Neville D, Michael W. Smith en Donnie McClurkin. “My boodskap van hoop in dié tyd is dat jy nie moet toelaat dat jou huidige omstandighede jou terughou nie. Bly gefokus op die kruis. “Job se getrouheid aan God het gemaak dat die Here hom nooit verlaat het nie en sy einde was geseënd.” Die vader se gunsteling-vers in die Bybel is Hebreërs 11:1: “Geloof is ’n vaste vertroue op die dinge wat ons hoop, ’n bewys van die dinge wat ons nie sien nie.” “Dit het my deurgedra en ek weet as volk gaan ons deur die corona-krisis kom,” verduidelik vader Frans aan Son op Sondag.