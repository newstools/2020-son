ZELT Marais, die president van die Westelike Provinsie Rugbyunie, beskryf die huidige omstandighede in rugby as ’n bose kringloop. Marais meen as rugby­administrateurs die spel wêreldwyd lewend wil hou, sal hulle proaktief moet wees in terme van hul beplanning ná die lockdown-periode. Marais het gister aan Son gesê: “Binne die volgende twee of drie weke sal ons moeilike besluite moet neem. “Ek dink die spelers het sielkundig hul lot aanvaar omdat hul eweknieë in Nieu-Seeland en Australië reeds finansieel geaffekteer is. “Ons almal word van dieselfde pot goud gevoer. Alles hang af van hoe vol die pot gehou kan word. “Dis ’n bose kringloop waarmee ons te doen het.” Volgens Marais is hulle tans kliphard besig om vir verskillende scenario’s te beplan in dié onsekere tyd. “Al wat ons op die oomblik kan doen, is om te wag vir leiding van die regering. As die lockdown aan die einde van die maand eindig, sal ons dankbaar wees om in die tweede week in Mei weer aan die gang te kom. “Ons beplan daarvoor, maar as die regering die lockdown met nog twee weke verleng, is al ons planne weer in die wiele gery. As ons gelukkig is en die spelers begin in die tweede week van Mei oefen, sal hulle waarskynlik in die tweede week in Junie kan speel. “As die klubs en die skole toegelaat word om weer te speel, sal ons waarskynlik nie toeskouers by die games kan hê nie. “Hopelik sal die regering die reëls verslap sodat meer mense die games in die groot stadions kan bywoon. “Met klubs gaan dit baie moeilik wees, want dit gaan nie maklik wees om die aantal mense te beheer nie. “Dit is uiteraard ’n baie moeilike situasie.” Volgens André Rademan, die president van die Oostelike Provinsie Rugbyunie (OPRU), heers daar groot onsekerheid oor dié jaar se provinsiale en plaaslike rug­byprogramme. Rademan sê álles hang ongelukkig tans af van wanneer die corona-virus-pandemie bedaar en die lockdown-regulasies gelig word. “Ons kan net wag op die regering en SA Rugby se leiding in verband met wat ons kan en nie kan doen nie,” het Rademan gesê. Hy het wel erken dat die unie se plaaslike kompetisies reeds onder die pandemie ly. “Daar is verskillende scenario’s waarvoor beplan word, maar alles hang af van wanneer alles weer begin. “Natuurlik sal die plan gegrond wees op wat vir ons voorgeskryf word deur SA Rugby.” Hy het wel genoem dat die SA Rugby-kompetisies soos die Cravenweek, wat dié jaar deur die OP aangebied word, wel sal voortgaan. “ ’n Kompetisie soos die Cravenweek gaan nog voort, maar kan dan geskuif word,” meen hy. Rademan het ook bevestig dat begrotings moontlik ook geraak kan word. “Ons beplan om op 4 Mei weer te open en dan dinge verder te neem. Maar dit alles hang af daarvan of die lockdown dan al verby is. “As dit verleng word, sal ons planne ook aanskuif.”