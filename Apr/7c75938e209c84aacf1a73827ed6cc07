DIE feit dat die Stormers nie tydens die lockdown kan speel nie, maak die herstelproses vir Herschel Jantjies soveel makliker. Jantjies het sy been gebreek in die laaste Superrugby game teen die Sharks voor die inperking. Die Springbok-skrumskakel is besig om by sy familie in sy ouerhuis in Kylemore aan te sterk. Jantjies het daaraan gewoond geraak om in ’n woonstel te woon, maar hy geniet dit om weer by die huis te wees. Die World Cup-wenner sê: “Dit is lekker om weer my ma se kos te eet en om tyd saam met my pa deur te bring en na sy flou jokes te luister. “Ek het vir my ’n bed voor die TV gemaak en kan weer games saam met my broer speel.” Die besering aan sy been beperk die soort oefening wat Jantjies kan doen. Dit verhinder hom egter nie om so hard moontlik te werk om weer sy volle fiksheid te herwin nie. “Met die aard van my besering dink ek dat die lockdown my help, veral omdat ek geen wedstryde misloop nie. “Die moeilike deel is dat ek nie saam met die fisio- of kondisioneringsafrigters kan werk nie. “Dit is nie maklik om alles op my eie te doen sonder direkte toesig van hulle nie. “As ’n professionele atleet moet jy maar met doen wat jy kan om weer te herstel sodat jy weer kan gaan speel. “Dit is waarskynlik die dinge wat die meeste mense nie sien nie. “Hulle sien ons net oor naweke op die speelveld. “Dit is nie so maklik soos wat mense dink nie. Dis eintlik baie moeilik.” Jantjies sê hy is gelukkig om ten minste sy broer as ’n oefenmaat te hê. “Hy is my training partner en help my om gewigte aan te dra. Ek probeer soggens gym en daarna werk ek aan oogvaardighede om my sig en visie op te skerp. “Ek doen ook ’n bietjie rehabilitasie aan my besering en werk aan my skills. Snags doen ek weer gym waar ek aan my bolyf werk. “Dit hou my tans redelik besig, maar ek geniet dit ook om met my honde te chill,” sê hy.