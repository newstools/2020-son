TWEE vermeende rowers het hulle lelik vasgeloop ná hulle vermoedelik mense in Durban beroof het. Een van die rowers is dood en ’n ander een beseer toe hulle Woensdagoggend van woedende inwoners probeer ontsnap en van 'n 33 meter-krans in die Durban-omgewing gespring het. Lede van die gemeenskap het die twee onbekende mans, wat vermoedelik mense in die omgewing beroof het, na die Umlazi-rivier gejaag. Dit is waar albei verdagtes van die 33 meter krans afgespring het. Een van die twee is opslag dood, toe hy op 'n rots langs die rivier beland het. Die tweede verdagte het in die rivier beland en kon daarin slaag om die rivier te oorsteek en homself uit die water te trek, voordat hy inmekaargesak het. Die een verdagte is op die toneel vir sy beserings behandel. Hy is tans in 'n kritieke toestand, onder polisiebewaking, in die hospitaal.