Vryheidsvegter van Athlone skryf per e-pos: Die gevreesde nuwe corona-virus het die hele wêreld in ’n greep van vrees beet. Persoonlik dink ek ons regering het té laat wakker geskrik. Toe die corona-virus so wêreldwyd begin versprei het, moes ons regering al begin het om mense op te lei om met die virus te werk. Die regering moes plekke geïdentifiseer het om mense met die virus in kwarantyn te hou. Hy moes ons grense toe al gesluit en invoere beperk het. Dit sou tog net ’n kwessie van tyd wees voordat die virus ons bereik. Die beperking op invoere sou ook ’n gulde geleentheid gewees het om plaaslik goed te vervaardig en goedkoper aan Suid-Afrikaners te verkoop. En dit sou werks­geleenthede geskep het. Wat egter verblydend is, is om te sien hoe ál die political parties saamstaan en saamwerk om die virus te beveg. Wat ons egter nooit moet vergeet nie, is dat God groter as hierdie corona-virus is. Dieselfde God wat destyds wonderwerke gedoen het, kan dit nog altyd doen. Ons moet net tot God bid en vra nie net vir beskerming vir ons teen die corona-virus nie, maar dat God ’n uitkoms wêreldwyd sal stuur en dat die virus vernietig sal word. Niks is onmoontlik vir God nie. Ons moet net glo. Baie dinge verander in die lewe,maar God bly dieselfde.