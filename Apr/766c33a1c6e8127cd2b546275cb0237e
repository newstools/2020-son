DIE Suid-Afrikaanse Sportkonfederasie en Olimpiese komitee (Saskok) se raad het sy waarnemende president, Barry Hendricks, voor die voet op spesiale verlof geplaas. Luidens ’n verklaring duur dié “spesiale verlof” voort hangend die uitslag van ’n Saskok-ondersoek. Die ondersoek volg nadat ’n klag deur ’n raadslid van Tennis Suid-Afrika, Ntambi Ravele, ingedien is. Sy beweer Hendricks het haar verhinder om in die komende Saskok-raadsverkiesing vir die pos van president te staan. Hendricks was tot einde laas jaar Saskok se vise-president. Hy staan self vir die pos van president. Aleck Skhosana, president van Atletiek Suid-Afrika (ASA), sal vir die duur van Hendricks se verlof as waarnemende president van Saskok optree. Skhosana het homself ook as Saskok se president verkiesbaar gestel. Sy naam was egter nie onder die kandidate op die amptelike lys wat Saskok verlede maand uitgereik het nie. Dit is glo omdat hy nie ál die vereiste dokumente ingehandig het nie. Skhosana was nie gelukkig met die stand van sake nie. ASA het namens Skhosana beswaar gemaak omdat hy nie as ’n kandidaat vir die verkiesing oorweeg is nie. Nadat Hendricks deur Saskok op spesiale verlof geplaas is, is hy verbied om met Saskok se lidmate, die raad, die bestuur en personeel te kommunikeer totdat die ondersoek afgehandel is. Hendricks het egter gister teruggekap. Hy het ’n brief aan die presidente van ál die sportfederasies gestuur waarin hy laat hoor dat die direksie nie al sy pligte nakom nie. Hendricks meen die direksie van Saskok moet ontbind word omdat die organisasie op die punt van finansiële ineenstorting is. Hendricks het voorgestel dat daar eerder ’n onafhanklike administrateur aangestel moet word om die verkiesing te bestuur. Volgens hom is van die bestuurslede wat ingestem het om hom te skors, van plan om self in die verkiesing te staan. Hendricks het dieselfde brief aan die minister van sport, Nathi Mthethwa, sowel as die Internasionale Olimpiese Komitee (IOK) gestuur.