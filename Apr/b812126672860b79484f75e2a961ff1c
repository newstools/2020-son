PLETTENBERGBAAI. – Inwoners van die Qolweni- informele nedersetting naby Plettenbergbaai sê weens Covid-19 is daar minder inbrake. Mense in die gemeenskap sê die afgelope drie weke was daar geen inbrake by hul huise nie. Gesinne bly by die huis en dit keer die inbrekers om toe te slaan. Nontando Gwatyu (36), wat by ’n restaurant werk, sê daar is in Februarie by haar shack ingebreek. “Ek is nou by die huis en al is dit vervelig, voel ek veilig. Daar is twee keer in een maand by my ingebreek en ’n TV, skoene en twee leerbaadjies is gesteel. “Die boewe is nou te bang om in te breek omdat ons by die huis is. “Dit is net die polisie wat hier rond is.” Sigbaarheid Nog ’n inwoner, Sophia Swartz (36), bly al 10 jaar in die area. Sy sê dankie aan die polisie wat sorg dat mense in hul huise bly. “Die sigbaarheid van die polisie speel ’n rol. “Kriminele wat voorheen ingebreek het, is nou bang omdat almal by die huis is.” ’n Gemeenskapsleier, Maz Meme, sê dis stiller sedert die lockdown begin het: “Met die polisie wat die area patrolleer, maak dit dinge moeiliker vir die boewe.”