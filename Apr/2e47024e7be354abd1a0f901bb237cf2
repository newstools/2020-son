SOOS ridders in blink wapenrusting hou ’n groep Bo-Kaapse inwoners hulle gemeenskap veilig. Maar pleks van die wapenrusting dra hulle maskers en handskoene. Die groep is sedert die aankondiging van die nasionale inperking weens die Covid-19-pandemie 24/7 beskikbaar om die mees kwesbares in hul gemeenskap te ondersteun. Dis beslis nie iets nuuts vir dié tight-knit gemeenskap hier nie. Maar nou, meer as ooit tevore, is dit uiters noodsaaklik om te verseker dat die virus nie in hulle gebied versprei nie. Die corona-virus het reeds die lewe van een van die inwoners gevat. Die groep, bekend as die Bo-Kaap Covid-19 Virus Re­sponse Team, het gister saam met verpleegkundiges die strate ingevaar om die opdrag van die Wes-Kaapse gesondheidsdepartement uit te voer. Pamflette Die departement het gister met sy massiewe screening en toetsing vir die dodelike virus begin. Die Bo-Kaap Response Team het skouer aan skouer saam met die verpleegkundiges gewerk om seker te maak soveel moontlik inwoners kry die vraelyste en pamflette met inligting oor die virus in die hande. Safwaan Laubscher, ’n lid van die Bo-Kaap se re­sponse-groep sê die groep werk saam met gesondheidswerkers om te verseker dat almal, veral die mees kwesbare inwoners, ingelig is. “Dit is belangrik dat mense die regte inligting kry en dat hulle presies weet wat om te doen as hulle vermoed hulle het die simptome van die virus,” sê Laubscher. Die Bo-Kaap Burgersentrum is beskikbaar gestel as die screening- en toetssentrum waarnatoe inwoners kan gaan as hulle enige van die simptome het. Nasser Essop, ’n Bo-Kaap-inwoner, sê hy is bly om die gesondheidswerkers te sien. “Enige iets positiefs wat bydra tot ons pogings om die virus te bekamp, word verwelkom,” sê Essop. Hy voeg by dit maak nie saak hoe klein of groot die bydrae is nie, aangesien dit ’n impak op die pandemie sal maak. “As ons alles kan doen wat ander lande nie gedoen het nie, moet ons dit beter doen. Aanhou “Ek haal ook my hoed af vir ons president en wat hy doen. Ek het hoop dat ons hier sal uitkom,” reken hy. Intussen sal die Bo-Kaap-reaksiespan aanhou om die gemeenskap by te staan deur inligting oor te dra en deur ander belangrike dienste. “Baie van die inwoners het nie access tot sosiale media of enige vorm van media nie. “So, ons is hulle oë en ore en ons sal hulle inlig. Ons gaan doen ook inkopies vir mense wat nie by die winkel kan uitkom nie. Verder verskaf ons ook die mees kwesbare inwoners met kospakkies,” sê Laubscher. 