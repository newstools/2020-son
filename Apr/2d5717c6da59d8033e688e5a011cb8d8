DIE mediese span met meer as 200 gesondheidswerkers van Kuba het vroeg Maandagoggend in Suid-Afrika aangekom. Volgens die Kubaanse ambassade in Suid-Afrika gaan hulle in verskeie provinsies in die land ontplooi word. Naledi Pandor, minister van internasionale betrekkinge en samewerking, het die Kubaanse regering bedank vir hul solidariteit en vinnige optrede. "Kuba het weereens die karakter van hul nasie bewys met dié daad van internasionale solidariteit," het Pandor gesê. "Ons bedank een en elk van die Kubaanse gesondheidswerkers vir hul persoonlike toewyding en opoffering om Suid-Afrika by te staan om Covid-19 te stop." Rodolfo Benitez Verson, Kuba se ambassadeur in Suid-Afrika, het ook sy trots met sy landgenote uitgespreek. "Julle missie in Suid-Afrika gaan 'n moeilike en komplekse een wees. Julle gaan elke dag teen 'n onsigbare en vernietigende vyand veg en julle sal dit moet doen sonder julle familie en vriende, maar ons weet dat julle goed voorbereid is om enige probleme in die gesig te staar. Ons weet julle gaan Kuba se naam hoog hou." - News24