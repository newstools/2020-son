DIE rapper Zaahied Wood (30) soek nie fame nie. Nee, hy wil net sy songs gebruik as ’n hulproep oor die ernstige probleme waarmee sy gemeenskap sukkel. Dié talentvolle musikant van die Bonteheuwel op die Kaapse Vlakte is gebroke oor die gruwels wat in sy gemeenskap aangaan. Daarom wil hy hom in elke song daaroor uitdruk. “Ek vertel die storie van my gemeenskap deur my musiek,” sê hy hartseer. Doodgeskiet “Dit is nie fiksie nie, dit is ’n realiteit. Hiér gaan dit oor wie is die badste persoon, maar dit bring jou nêrens. “Ek het baie vriende gehad met wie ek opgegroei het, wat onnodig deur gangsters doodgeskiet is.” Wood is in Bonteheuwel gebore en het daar grootgeword en skoolgegaan. “Ek en my nefies het altyd na die hip-hop-musiek van Eminem geluister. “Ek het hom altyd admire oor die positiewe boodskappe in sy musiek. Hy was my inspirasie. “Ek het dan myself afgevra hoekom ek dit dan nie ook doen nie.” Wood vertel verder dat hy in graad 8 mondeling moes doen in die kuns-en-kultuur-klas. “Ek het toe besluit om een van Eminem se songs te rap. “Toe ek klaar was, het die klas opgestaan en hande geklap. “Van toe af was ek verlief op musiek. Ek het toe begin rap songs skryf, maar omdat ek niemand geken het wat ’n recording studio het nie, kon ek toe dit nie record nie.” In 2011 ontmoet hy toe die bekende sanger Nadeem Parker (ook van Bonte­heuwel). Toe begin dinge gebeur. In Parker se musiek-studio Jazzitup innie Bontas het Wood toe sy songs begin record. Vanjaar in Februarie het hy sy eerste musiek­video, “Changes”, gemaak. “Ek en Nadeem het een keer gesit en praat oor die violence en skietery hier in Bonteheuwel. “Mense sterf so onnodig en ek vra toe of ons nie ’n change kan maak nie. “Ons kan sing wat hier in ons gemeenskap gebeur sodat ander hiervan bewus gemaak kan word. “Toe ons die video op YouTube en Facebook sit, het dit viral gegaan. Ons het baie goeie terugvoer gekry en mense wou weet of daar nog is. Een vrou het selfs daaroor gehuil.” Ná “Changes” het Parker nog musiekvideo’s gemaak soos “Kallit Heaven” en “Glo in Jouself”. “Die boodskap wat ek wil bring, is dat ons gemeenskappe nou moet begin saamstaan, want die wetsgehoorsame mense is meer as die gangsters. “Ek glo dat ons die strate kan terugvat en ons makeer net daardie een persoon wat ’n start kan maak. “Ons jeug makeer regte rol­modelle. Ek is nie ’n leier of spreker nie, maar ek kan try om ’n spark te maak. “Ek rap in Afrikaans oor ons mense kan relate daarmee. “Die boodskap lê in die lirieke en nie die beat nie. “Ek wil net hê dat die mense moet weet dié doen ek nie vir myself nie. Ek wil mense wys dit maak nie saak van waar jy kom nie, maar jou doel in die lewe is wat saak maak. Jy kan jouself uplift uit jou omstandighede.”