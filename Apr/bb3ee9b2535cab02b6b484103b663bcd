DIE Wes-Kaap moet maar in vlak 5 van lockdown bly. Dís die mening van die South African Youth Council (SAYC) in die provinsie ’n paar dae voordat die lockdown-regulasies Vrydag ’n bietjie verslap gaan word. Pres. Cyril Ramaphosa het laas week gesê die vlak 5-regulasie waarin die land tans is, is die strengste vlak van die lockdown-regulasies. Van Vrydag kom ’n bietjie verligting. Radio-onderhoud Die Wes-Kaap kan in­gevolge die Wet op Rampbestuur terugbeweeg na die strenger vlak, afhangende van die getal pasiënte wat besmet word. Só het die Wes-Kaapse premier, Alan Winde, gister in ’n radio-onderhoud gesê. “Ons mag egter nie na ’n laer vlak soos vlak 3 beweeg nie,” het hy bygevoeg. “Dit hang af van die sentrale regering.” Die Wes-Kaapse sekretaris van die SAYC, Zuko Mndayi, sê daar is steeds te veel besmettings in die provinsie om die regulasies nou al te verslap. Mndayi sê: “Dis baie kommerwekkend dat ons in die Wes-Kaap die meeste gevalle van besmetting het. Die afgelope 7 dae is 713 nuwe gevalle aangemeld.” Volgens Mndayi kry besmettings by winkels nie die nodige aandag nie. Luidens ’n persverklaring is Sun Valley se Checkers in Vishoek gesluit nadat ’n werknemer daar positief getoets is vir die virus. Veiligheid Die winkel sal na verwagting ontsmet word voordat dit heropen word. Inwoners van Table View sê hulle vrees vir hulle veiligheid nadat ’n werknemer van die Checkers-tak in die Table Bay Mall ook positief getoets is. By Son se besoek daar was dit business as usual. Die Wes-Kaapse gesondheidsdepartement se woordvoerder, Mark van der Heever, het gister teen druktyd nog nie op Son se navrae gereageer nie. Die Nolungile-daghospitaal in Khayelitsha is ook gister heropen nadat dit Vrydag gesluit is toe ’n werker positief getoets is vir die corona-virus.