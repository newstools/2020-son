JULLE kan vanaand ’n paar tips oor syfers vang, want Wiskunde Juffie loer op die geselsprogram Klop! by Heindrich Wyngaard in. Wiskunde Juffie, oftewel Lizette Booys, is ’n jong, passie­volle onderwyseres met sewe­ jaar ervaring. Sy het in 2019 ’n honneursgraad in wiskundeonderwys aan die Universiteit van Wes-Kaapland verwerf. Lizette vier egter vanjaar haar 10de jaar as ’n wiskundetutor vir leerders in gr. 4 tot 12. Sy’t vroeër dié maand ’n YouTube-kanaal begin om dit te herdenk. Sy verduidelik sy het haar YouTube-kanaal begin om leerders en ouers te help. “Die doel is om die ouers in my klas te help om aan hul kinders die werk te gee. “Dis op YouTube, so dis outomaties oop vir die land. Die lesse is gemik op leerders van gr. 4 tot 6. “Dis gelink met die wiskundeboeke wat die kinders in openbare skole van die departement van basiese onderwys kry. Die eerste video’s is hersiening van kwar­taal 1 se werk.” Skakel vanaand in om te hoor hoe Lizette met Heindrich oor haar aanlyn klasse praat.