“DIE Stad Kaapstad speel met ons lewens.” Só voel ’n ouma (64) van Delft nadat sy vyf dae sonder water gesit het. Die water van Louisa Claassen van Tirasstraat is Vrydagmiddag afgesit en eers Dinsdagmiddag, nadat Son ingetree het, weer aangesit. Volgens Claassen vra die regering dat jy gereeld jou hande moet was, maar hulle sit haar water af. Sy sê: “Verlede week was my water ook vir ’n paar ure af. Nou is dit sommer vir dae af. Hoe moet ek kos maak of was? Ek kan nie eens die toilet gebruik nie. “Ek moet nou by my buurvrou water bedel. “Dit is baie ongerieflik, veral met die lockdown waar jy nie buite mag wees nie. Ons het gewoonlik ’n sekere aantal liter water vir die dag gekry. “My watermeter is foutief en ek het al die Stad laat weet, maar hulle het dit nog nie kom regmaak nie.” Volgens Xanthea Limberg, mayco-lid vir water en sanitêre dienste, is hulle eers Maandag van die probleem ingelig. Limberg sê: “Die watermeter is foutief en die watertoevoer na die woning is outomaties geblokkeer. “Die probleem is dieselfde dag opgelos en die gesin kry weer hulle daaglikse water-allokasie.”