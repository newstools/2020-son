AS ’N entstof teen Covid-19 nie teen vroeg volgende jaar ontwikkel word nie, is die kanse skraal dat die Olimpiese en Paralimpiese Spele in Tokio sal plaasvind. Só sê prof. Devi Sridhar, ’n wêreldbekende gesondheidswetenskaplike van die Universiteit van Edinburgh. Sy het aan die BBC gesê die ontwikkeling van ’n effektiewe en bekostigbare behandeling sal die deurslaggewende faktor wees in die aanloop tot die wêreld se grootste sportskouspel. Intussen het John Coates van die Interna­sionale Olimpiese Komitee (IOC) erken die pandemie kan steeds 2021 se Spele affekteer. Dit is geskeduleer vir 23 Julie tot 8 Augustus. Hy sê die “massa-byeenkoms en toetsing van atlete” kan ’n rol speel en dat die IOC hom deur die Wêreldgesondheidsorganisasie sal laat lei. Vroeër “Alles hang af van die entstof,” sê Sridhar. “Ek het gedink die entstof sal oor ’n jaar of ’n jaar en ’n half gereed wees. “Maar nou hoor ons dit kan selfs vroeër beskikbaar wees. “As ons binne ’n jaar die entstof kry, is die Spele heel realisties. As ons dit nie kry nie, lyk die kans om met die Spele voort te gaan, onrealisties. “Dis ook die enigste manier hoe ons die situasie kan hanteer – vat stock van waar ons staan, bly hoop en ondersteun ons wetenskaplike gemeenskap. Die president van Tokio 2020 se reëlingskomitee, Yoshiro Mori, sê toe vanjaar se Spele uitgestel is, is ’n nuwe taakmag op die been gebring. Dit is om ’n struktuur te ontwikkel sodat dié ongekende uitdagings die hoof gebied kan word. “Ons sal nou met alle rolspelers saamwerk om ’n sukses van die Spele te maak. “Ons is oorgehaal en bly positief,” sê Mori.