DIE Suid-Afrikaanse Rugbyunie (Saru) gaan sy hoofkwartier na die Cape Town Sta­dium moet skuif. Die unie se kantore is tans in die noordelike voorstede van Kaapstad gesetel. Volgens ingeligte bronne kom Saru se huurkontrak by sy huidige kantore in Plattekloof binnekort tot ’n einde. En nes die Westelike Provinsie Rugbyunie en die Stormers, wat volgende jaar van Nuweland na die Cape Town Stadium skuif, sal Saru ook die skuif na die stadion in die Moederstad moet maak. Dit beteken dat die WP en Saru hulle kantore in dieselfde kompleks in die Cape Town Stadium kan deel. Soos alle sportsoorte wêreldwyd is rugby tans deur die corona-virus-pandemie tot ’n stilstand gedwing. Luidens gerugte gaan Saru maandeliks miljoene rande verloor as die lockdown in Suid-Afrika nie tydig gelig word nie. Saru gaan na verwagting maandeliks tussen R27 miljoen en R33 miljoen verloor as die lockdown tot in Mei verleng word. En as die seisoen nie teen Junie aan die gang kom nie, gaan Saru en ál die rolspelers met ’n volhoubaarheidsplan vorendag moet kom, anders gaan die sport die huidige krisis nie oorleef nie. Soos dinge nou staan, lyk dit asof die Cravenweek-toernooi en die Provincial Rugby Challenge gekanselleer gaan word om kostes te bespaar. Die Curriebeker-kompetisie kan dalk nog voortgaan, maar die organiseerders sal dan op ’n nuwe formaat moet besluit. Nes die rugbyunies van ander lande, lyk dit soos ’n uitgemaakte saak dat Saru se werknemers, sowel as sy kontrakteerde spelers, pay cuts sal moet vat.