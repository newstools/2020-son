DANIAN Warley is ’n sokkerspeler wat al diep spore getrap het. Dié talentvolle speler van Kensington het as 17-jarige sy professionele debuut vir die “People’s Team”, Santos, teen Ajax Cape Town gemaak. Sy loopbaan in sokker het reeds as sewejarige by die amateurklub Norway Parks begin. Gevaarlike Warley het oor die jare vir Ajax, Milano United en Norway Parks Magic gespeel. Hy speel nou vir FN Rangers in Safa Kaapstad se Tweede Liga. Saam met Giovanni Philander vorm hy ’n gevaarlike twin striker-kombinasie. Tussen die twee het hulle tot dusver ’n volle 20 goals in dié liga opgestapel, waarvan Warley nege bygedra het. Hy weet egter sy tyd as speler raak min. Dus het hy nóú reeds op afrigting begin fokus. Hy coach Rangers se juniors en is ook die man in beheer van die klub se Five-a-Side-span. Hy het aan Son vertel sy hart se begeerte is om eendag ’n gekwalifiseerde coach te word en in ’n topliga af te rig. Warley meen daar sal wel nog vanjaar sokker gespeel kan word en ’n oplossing vir die Covid-19-pandemie kan gevind word sodat alle sport tot normaliteit kan terugkeer. “Dit kan dalk ’n bietjie langer neem, maar ons eerste prioriteit is om ons land se mense te red van die pandemie,” het hy bygevoeg. “Op die oomblik train ek maar by die huis en hou my besig met coaching manuels en sokker-videospeletjies. “Dit was die regte besluit om die sport af te las, want die veiligheid van die spelers en die publiek kom eerste. “Ek weet daar is spelers wat gretig is om te speel en dis vir hulle moeilik met die inperking. “Ons moet egter onthou, mense se lewe is die hoof­prioriteit. Ons moet gehoor gee aan die regering en meer bedagsaam wees.”