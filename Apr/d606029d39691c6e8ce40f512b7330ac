DIE restaurantgroep Mugg & Bean is geskok oor die optrede van een van hul franchise-eienaars in Oos-Londen. Dit kom nadat die franchise-eienaar 'n foto van een van sy kinders, met swart gesigverf, op Facebook gesit het. Blykbaar met 'n onderskrif waar hy noem hy sal sy kinders gebruik om 'n besigheidstoelae te kry en hy hoop hulle kom reg. Foto's van die post is op sosiale media gedeel, met talle wie die pa van vier van rassisme beskuldig. Deeolan Govender, bemarkingsbestuurder van Mugg & Bean, sê in 'n verklaring die restaurant-eienaar sal vir sy dade verantwoordelik gehou word. "Ons neem die nodige stappe om die persoon verantwoordbaar te hou. "Mugg & Bean is geskok en duld nie die optrede nie. Alhoewel die franchise-eienaar beweer sy intensie word verkeerd verstaan, beskou Mugg & Bean dit as onverskoonbaar dat iemand kan beweer dat hy onkundig is oor die betekenis van wat uitgebeeld word en die gevolge daarvan." Govender voeg by hulle het begrip vir die huidige finansiële-druk en emosionele-spanning weens die Covid-19-pandemie. Hierdie gedrag is egter onaanvaarbaar. News24 berig die betrokke persoon besit 'n aantal ander besighede ook, waaronder twee hotelle en 'n gastehuis. Op sosiale media skryf hy: "Dit is nie rassisme nie, meneer. Meneer, ek is baie hartseer. Ek is baie jammer aan enigeen wie ek beledig het." Intussen dreig die EFF in die Oos-Kaap om 'n saak teen die man te maak en dat sy ondernemings gesluit moet word. Yazini Tetyana, provinsiale voorsitter van die EFF, sê: "Ons sal 'n saak teen hom maak. "Daar is geen plek vir rassisme in die Oos-Kaap of die land nie."