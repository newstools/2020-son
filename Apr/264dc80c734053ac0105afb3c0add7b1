DIÉ naweek sal inwoners van Touwsrivier ses van hul eie mense finaal groet. Hanna Stoudert (54), Josephine Goliath (46), Beverley Jacobs (33), Petrus Abrahams (38), Marius Olivier (58) en Geraldine Lotriet (36) is laas Dinsdag op pad na hul werk op Buffelskraal Plaas in ’n tragiese ongeluk dood. Hulle almal is op die toneel dood toe die lorrie waarin hulle plaas toe vervoer is, in ’n trompop botsing met ’n ander vragmotor betrokke was. Hul begrafnisreëlings is gister bevestig toe die eienaar van die plaas, PJ Joubert, met die plaaswerkers se geliefdes vergader het. Die groep is gesê dat die boer met die samewerking van die departement van landbou, grondhervorming en landelike ontwikkeling die begrafniskoste sal dek. Olivier, Jacobs, Goliath en Abrahams word Saterdag op verskillende tye begrawe weens die inperkingsregulasies wat bepaal dat begrafnisgangers tot 50 beperk is. Sondag word Lotriet en Stoudert gegroet. Mcebisi Skwatsha, adjunkminister van die departement van landbou, grondhervorming en landelike ontwikkeling, het gister die dorpie besoek. Hulle het ook kospakkies aan die slagoffers se families uitgedeel, sowel as vir mense van die informele nedersetting Zion Park en omliggende plase. Voed Skwatsha sê vandag se inisiatief was die departement se klein bydrae om minderbevoorregte mense in die lockdown by te staan. “In samewerking met Golden Harvest het ons dit reggekry om van die minderbevoorregtes te voed.” 