NIKS in die wêreld – nie eens Covid-19 – gaan Suid-Afrika se baseball-span verhoed om vir volgende jaar se Wêreldkampioenskapstoernooi te probeer kwalifiseer nie, sê Bles Kemp, die hulpafrigter. Volgens dié voormalige Springbok-kaptein werk elke spanlid hard aan ’n oefenprogram wat Suid-Afrika se krag- en kondisioneringsafrigter, Chad Gravenhorst, elke dag deurgee. “Kyk, hier word nie lyf weggesteek nie. “Die oefening en fisieke en geestelike toestand van elke speler is van kardinale belang as ons Wêreldkampioenskapstoernooi toe wil gaan. “Ons was in Maart in Amerika vir kwalifiseringswedstryde, maar dis weens die virus afgelas nog voordat die eerste wedstryd gespeel kon word. “Ons moes toe terugkeer na Suid-Afrika en onsself vir twee weke isoleer. Net toe die twee weke verby is, het pres. Cyril Ramaphosa die lockdown afgekondig en moes ons ons weer afsonder. Opstaan “Die groep is dus nou al ’n bittere lang tyd in lockdown.” Kemp sê die spelers word gerank en elke oggend wanneer hulle opstaan, kry die afrigters hulle tye. “Chad stuur ook ’n video’tjie van presies hoe die oefening moet lyk sodat elke ou presies dieselfde doen. “Die lekkerste van dit is – sodra die dag se program uitgaan, het almal heeldag tyd om dit te doen. “Party manne doen dit vroegoggend en ander eers later, maar die aand lock Chad almal se resultate in en die volgende dag word die rankings aangepas. “Dit is nogal great om te sien hoe die manne mekaar druk. “As ons die kwalifiseringstoernooi wen of ook tweede kom, gaan ons deur, want die boonste twee spanne kwalifiseer vir die groot skouspel,” sê Kemp.