MARK Tommy, sportbestuurder van die Nelson Mandela-Universiteit, is al geruime tyd in die sokkerbedryf. Son het met hom gesels oor wie hy dink die bestes is wat hy al teëgekom het. “Ek het in my tyd die geleentheid gehad om ’n paar uitstekende spelers te sien, hetsy as toeskouer, speler of afrigter. “Dit is altyd moeilik om spelers van verskillende tydperke te vergelyk as gevolg van die konteks waarin hulle gespeel het, teen wie hulle gespeel het, die taktiek wat gebruik is, ensovoorts. Maar ek het probeer,” sê hy. Hier is Tommy se topvyf. Hulle is in geen spesifieke volgorde nie. Aldridge “Sampie” Hop Hing het in die 1980’s vir Hotspurs gespeel. Hy was volgens Tommy ’n playmaker en middelveldgeneraal wat die natuurlike vermoë gehad het om die tempo van die spel te bepaal. Sy vermoë om oop ruimtes te vind, die bal te ontvang en te versprei, was uniek. Dit is goed bekend onder diegene wat saam met hom gespeel het dat hy verantwoorde­likheid aanvaar het en “die bal wou hê” wanneer dinge nie in die span se guns verloop het nie. Volgens Tommy is consistency een van die groot dinge wat gewone spelers van die beste spelers onderskei – en Hop Hing het dit in oorvloed gehad. Volgende op Tommy se lys is James Smith. Hy was in dieselfde tyd by Hotspurs. “Hy was ’n uitstekende doelskieter wie se tegniek en balbeheer hom in staat gestel het om na die doel te skiet wanneer die meeste verdedigers en doelwagters dit nie sou verwag nie.” Tommy sê Smith was fris en sterk en kon albei sy voete gebruik. “Dit het Smith die perfekte doelskieter gemaak. Hy het ook ander skills gehad.” Die Bafana-Bafana-ster Elrio van Heerden is ook op die lys. “Van Heerden se intelligensie en effektiwiteit was kenmerkend. “Sy tegniek was nie flashy nie. Dit was gedissiplineerd en doeltreffend sonder om tyd met die bal te mors.” Volgens Tommy het Van Heerden een van die beste first touches gehad. “Sy first touch was besonders. Dan het hy ook die vermoë gehad om die spel vooraf te ‘sien’. Dit het gemaak dat hy ander spelers baie goed kon bystaan.” Moenier Safedien het in die 1980’s vir PE Technikon gespeel. “As ’n verskaffer van allerhande wonderlike passes en crosses was Moenier in ’n klas van sy eie.” Die false 9-doelskieter Ignatius Tommy het ook vir Hotspurs uitgedraf. “My broer was so ’n bietjie voor sy tyd,” sê Tommy. “Hy was die perfekte lokmiddel danksy buitengewone besluitneming en spel. “Sy vermoë om verdedigers rond te skuif het dinge vir sy spanmaats vergemaklik. Hy was klein, maar is as gevolg van sy spoed nooit deur verdedigers geboelie nie.”