'N DURBANSE vrou met Covid-19 wat verlede week gekraam het, se baba is na geboorte positief getoets vir die corona-virus. Dr. Ayoob Bux, voorsitter van Ahmed Al Kadi, 'n privaat hospitaal, se hospitaalraad, sê die vrou was laas week gesond toe sy vir 'n keisersnee opgeneem is. Bux sê volgens protokol moet alle pasiënte, wat opgeneem word, vir Covid-19 getoets word. Ongelukkig het sy toe positief getoets, sê Bux. Hy sê die geboorte het goed verloop en dat die baba na geboorte getoets is. “Die baba het ongelukkig ook positief getoets, maar die goeie nuus is dat dit goed gaan met moeder en kind,” het Bux gesê. Hy sê albei is ontslaan en herstel tans tuis. Bux voeg by dat al die nodige voorsorgmaatreëls in die kraamafdeling en in die teater getref is. Hy sê swanger vroue kan vertroos deur die feit dat hulle gescreen word voordat hulle opgeneem word. “Jou status sal by die dokters en die hospitaal bekend wees sodat jy toepaslik behandel kan word en geen risiko vir ander pasiënte inhou nie.” - HeraldLive 