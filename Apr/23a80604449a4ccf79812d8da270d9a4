DIE voormalige Warrior-draaibouler Simon Harmer is as een van die kriekettydskrif Wisden se beste spelers van die jaar aangewys. Harmer (31), wat die Proteas in vyf toetse verteenwoordig het, speel deesdae met ’n Kolpak-kontrak vir Essex. Hy het in Essex se graafskap­seisoen 83 paaltjies teen ’n gemiddeld van 18,28 laat kantel – die meeste in dié meerdaagse kompetisies. Harmer is ook tans die kaptein van Essex se eendaagse krieketspan en het hulle gehelp om verlede jaar se kompetisie, sowel as die T20-formaat, te wen. Oor sy toekenning het Harmer aan ESPNCricinfo gesê: “Dis iets waarop ek baie trots is, maar glad nie iets wat ek aan die begin van laas seisoen as ’n doelwit op ’n lys geplaas het nie. Gesnoer “Dit is wonderlik om so ’n eerbewys te kry.” Harmer het in 2015 op ’n toer in Indië sy laaste toets vir die Proteas gespeel. Hy is toe deur Keshav Maharaj as draaibouler vervang. Daarna het hierdie voormalige student van die Nelson Mandela-Universiteit besluit om sy heil oorsee te gaan soek. Daar was ’n gevoel dat Harmer net nie goed genoeg vir toetsvlak was nie, maar hy glo dié toekenning het so ’n paar van sy kritici se monde gesnoer. “My hele loopbaan lank moes ek mense verkeerd bewys. So, om daai paaltjies te kon vat op blaaie wat meer gemaak is vir naatboulwerk, het gehelp om mense verkeerd te bewys. “Dis net die soort ou wat ek is. Ek wil aan die einde van my loopbaan terugkyk en vir myself kan sê ek was die beste weergawe van Simon Harmer wat ek kon wees,” verduidelik hy. Marnus Labuschagne, wat sy krieket vir Australië speel, is ook op Wisden se lys van die vyf invloedrykste spelers van die 2019-’20-seisoen. Vermoë Dié Klerksdorper is nou eers 25 jaar oud, maar ná 14 toetswedstryde teken hy reeds sy lopies teen ’n gemiddeld van 64,43 in toetskrieket aan. Labuschagne is boonop ’n kranige draaibouler. Hy is aanvanklik deur die Aussies gekies vir sy vermoë met die bal. Die ander spelers op Wisden se lys van invloedrykste spelers is Engeland se Jofra Archer, Pat Cummins (Australië) en Ellyse Perry (Australië).