ALMAL wat smag om weer seesand, water en die vars seebries te voel, moet nog ’n bietjie uithou. Dit blyk nie dat ons gou weer na ’n strand toe sal kan gaan nie. Vandag is D-dag wanneer regulasies neergelê sal word oor die maatreëls wat betref oefening in die buitelug. Surfers en watersportliefhebbers sit oorgehaal om te hoor wanneer hulle weer na hulle speelplek in die natuur kan gaan. Die verwagting is dat die regering vandag meer detail daaroor bekend sal maak onder vlak 4-inperking. Daar is egter wel aanduidings van goeie nuus vir mense wat buite draf, stap en fietsry, maar hoe, waar, wanneer en vir hoe lank is nog nie bekend nie. Rede Canoeing South Africa (CSA) het intussen ’n formele versoek aan die regering gerig vir toestemming vir dié tipe watersport, maar het Dinsdag gehoor die versoek is afgekeur. CSA meen die rede vir die nee-antwoord is moontlik dieselfde as vir ’n soortgelyke versoek in Nieu-Seeland. Die antwoord was dat dié tipe aktiwiteit ’n hoë risiko inhou wanneer soek-en-reddingspanne soms ontplooi moet word. Intussen was die see homself skoon en baie meer lewe is klaar te bespeur. Besoedeling was ook jare laas so laag.