HONDERDE kindertjies het gister kaalvoet en met gesiggies vaal van die honger by die Laerskool Uitsig opgedaag. Hulle het ’n entjie uitmekaar met ’n kosbakkie in die hand hulle beurt vir ’n skeppie warm kos afgewag. Weens die lockdown-regulasies kry baie nie meer die kos wat ’n voedingskema by die skool sou verskaf nie. Omdat die skool weet baie van die kinders is van die skema afhanklik, verskaf hy nou kos. Gewoonlik voed die skool elke dag 720 kinders. Vir baie is dit die enigste kos wat hulle daai dag kry. Priscilla Theron, ’n onderwyseres by die skool, sê hulle weet wat hulle leerders se omstandighede is. Hulle weet baie het nie net vir die kos skool te gekom nie; dis ook ’n veilige omgewing. “Ons het besluit ons moet die kinders ondersteun en verseker dat hulle magies vol bly,” verduidelik sy. Theron sê dis nie net die leerders wat nou opdaag nie; kinders so jonk soos twee jaar oud kom ook. “Ons kry ook volwassenes,” sê sy. Herman Mouwers, die skoolhoof, bevestig die honger in die gemeenskap is groot. Hy dink dit sal ook help as kospakkies aan families verskaf kan word. “Ons sien meer en meer volwassenes opdaag vir kos. “As daar kospakkies kan wees, kan ’n hele gesin gevoed word,” sê hy. Intussen sal hulle aangaan met hulle program op Dinsdae en Donderdae. Theron sê hulle pas die regulasies vir social distancing baie streng toe. “Ons was hande en maak seker die leerders was ook hulle hande. “Almal wat kos kom kry, moet hulle eie bakkie bring. Hulle mag nie op die skoolterrein sit en eet nie. “Dit gee ons ook die geleentheid om leerders te herinner om die social distancing- en handewas-regulasies by die huis te oefen.” Basil Afrika berig intussen die plundering het nou van drankwinkels oorgespoel na kos­winkels. Cops het hulle hande vol gehad nadat verskeie winkels in Manenberg en Ath­lone gister helder oordag deurgeloop het. ’n Horde inwoners het toegesak op spaza shops op die hoek van Manenberg Avenue en The Downs Road. Hulle het ook probeer om winkels by die Nyanga Junction te plunder, maar die cops het hulle gekeer. Dit kom nadat gangsters in Manenberg ’n truce aangegaan het om hulle bende­aktiwiteite te stop terwyl die lockdown aan die gang is. In ’n video kan gesien word hoe inwoners op die winkel toesak en die tralies begin oopbreek. Van die winkels in Manenberg wat geteiken is, is die Big D Supermarket en die Vistula Cafe. By die Big D Supermarket moes die plunderaars hulle egter vinnig uit die voete maak – en dit selfs nog voordat hulle eens die winkel kon ingaan. Die cops het opgedaag en hulle moes uitmekaarspat. ’n Inwoner wat verkies om anoniem te bly sê: “Dit is blote kriminele elemente. “Dit gaan nie hier oor honger nie. “Elke dag word potte warm kos vir die kinders en inwoners van Manenberg en Heideveld uitgedeel.” Volgens ’n bron het ’n groep mans gistermiddag die Shoprite in Ath­lone geplunder. Die mans het na bewering die winkel ingegaan en die rakke begin leegdra. Volgens die ingeligte bron het die plunderaars ook met vier geldlaaie weggekom. Drie verdagtes is in hegtenis geneem. Die drie word van sakeroof aangekla. 