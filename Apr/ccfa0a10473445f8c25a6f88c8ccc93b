DIE lockdown hoef nie so vervelig te wees nie. Almal kan ’n bietjie oefening kry deur deel te neem aan die Home Run vir die Malabar-tehuis. Die organiseerder, Derrick Hoshe, sê dit vind tot en met Donderdag 18:00 plaas. “Mense kan by die huis 5 km hardloop of stap. “Hulle kan hul 5 km dan in die sosiale media deel en hul donasie aan die home maak,” verduidelik hy. Hoshe dit gaan oor fiks bly en om ander te help. “Ons het die kans om fiks te bly en in die proses ander te help. Die run vir Malabar eindig Donderdag. “Dan sal ons die Saterdag begin geld insamel vir die Gelvan Park Frail Age Home.” Hy noem hulle beoog om nader na die einde van die maand ’n derde run te doen – dié keer vir die Elizabeth Stuurman Home. Diegene wat deelneem, kan ’n donasie aan Malabar maak deur R30 in te betaal in die Nedbank current-rekening 121 615 0133. “Ons sal in die week die details bekend maak van hoeveel die Malabar run ingesamel het en dan ook die nuwe details vir die Gelvan Park Home gee.” Die Baaise sportlegende Bernard Petersen sê hy het al hele paar kilo’s by die huis afgelê. “Ek het reeds 15 km vir Malabar voltooi. Ek sal weer 15 doen vir die volgende liefdadigheidsaak.” Petersen gee toe dis nogal moeiliker om tuis te draf. “Dit vat nogal aan jou. Ek sal sê dit vat meer geestelike krag om deur te druk. “Behalwe dit is jy by die huis en jy kan enige tyd ’n blaaskans vat as jy so voel of selfs ’n glas water gryp. “So, daar is voor- en nadele daaraan gekoppel, maar dit gaan alles daaroor om ander te help en dis belangrik.”