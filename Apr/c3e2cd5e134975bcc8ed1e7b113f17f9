DIE verfilming van Showmax se eerste plaaslike horror movie was vir Nicole Fortuin 'n emosioneel veeleisende proses. Die positiewe terugvoer oor Rage, wat reeds gestream kan word, het dit vir haar egter alles die moeite werd gemaak. 'n Aanhanger (17) het oor haar karakter, Tamsyn, gesê dit is die eerste keer dat sy haarself rêrig in 'n karakter op skerm kon sien. Rage gaan oor 'n groep jong mense wat ná matriek hulle nuutgevonde vryheid in 'n klein kusdorpie gaan vier. Kort nadat hulle daar aankom, begin vreemde goed gebeur en die groepie begin een vir een  verdwyn. Die rolverdeling sluit ook in Jane de Wet, Tristan de Beer, Carel Nel, David Viviers, Sihle Mnqwazana en Shalima Mkongi. Nicole sê aan Son Tamsyn is die kunstenaar in die groep. Sy is aanvanklik stil en niemand weet eintlik wat in haar kop aangaan nie - totdat dit kom by waar sy moet oorleef. "Dis wanneer 'n sterk en insiggewende karakter na vore tree," sê Nicole. Nicole bewys haarself as 'n badass in die movie. Sy weier om te wag om vermoor te word en rol eerder moue op om haar te verdedig. Dinge raak bloedig, maar dit kry haar steeds nie onder nie. Dié boorling van Belhar sê Rage is laas jaar in Oktober in net 12 dae geskiet. Sy sê dit is "bietjie van 'n blur" omdat sy net een dag afgehad het voordat sy aan Rage begin skiet het. Sy het pas die verfilming van die blitssepie Op en Af voltooi. “Dit was 'n groot uitdaging vir my. Dit is emotionally demanding om 'n horror te skiet en om dit binne 12 dae te doen, is nie 'n grap nie. “Ek was bang, maar ek is ook 'n fan van dinge doen wat my bang maak. Ek dink as akteur is dit altyd goed om dinge te doen wat jou onseker laat voel, want jy gaan definitief baie leer uit die ervaring. En vir my was dit 'n groot avontuur.” Nicole, wat ook in die film Flatland te sien is, sê die tonele is teen so 'n vinnige pas geskiet dat daar nie kans was om te twyfel nie. "Jy moes net vertrou. In jouself, die cast en die director, en net oorgee aan wat jy doen en 100% toegewyd wees." Sy is mal daaroor om 'n sterk vrou in Rage te speel en sê om haar eie stunts ook te doen gee haar direkte passage tot die karakter. "Soms sukkel mens om 'n karakter te vind. Vir my, as iemand wat ook gedans het, as ek iets fisiek kan doen wat die karakter ook gedoen het, dan voel ek meer connected met die aksie en wie die karakter is." Sy was aanvanklik bekommerd oor hoe die movie ontvang sal word weens die vrese oor Covid-19, maar die positiewe terugvoer het haar gou gerusgestel.