TERWYL talle ouers angstig wag om te hoor wanneer hul kinders weer moet skool toe gaan, is daar twee gr. 8-leerders van die Hexvallei Sekondêre Skool wat nooit weer vroeg sal opstaan vir skool nie. Dié hoërskool in De Doorns het twee leerders en ’n personeellid gedurende lockdown verloor. Franciska Muller is Saterdag dood. Dié 13-jarige leerder het na bewering haar eie lewe geneem. ’n Gedenkdiens is Woensdag by die skool vir haar klasmaats gehou wat weens die inperkingreëls nie na haar begrafnis sal kan gaan nie. Franciska se mammie, Loraine, sê haar oudste kind word Saterdag begrawe. “Al die reelings is reeds getref en net die naasbestaandes sal kan kom, want ons is weer ingelig dat net 50 mense die begrafnis kan bywoon.” Die ander leerder, Jorine Baduza, is op 9 April aan asma dood. Haar dood hou glad nie verband met die corona-virus nie. Die skool is ’n verdere knou toegedien toe die skool se opsigter Kevin "Kiepie" Fransman aan ’n hartaanval gesterf het. Fransman is op 12 April dood. Die hoof van die skool, Arnold Mei, sê in ’n aankondiging op Facebook hulle harte is stukkend. “Vir die derde keer tydens die inperking het God ’n wond geslaan. Ons troos ons daaraan dat God se werk welgedaan is.” Die hoof het sy medelye aan al die ontslapendes se familie en vriende uitgespreek.  