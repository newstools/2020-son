BUURTWAGLEDE gaan die Stad Kaapstad se afdeling vir ramp­bestuur tydens die lockdown help. JP Smith, mayco-lid vir veiligheid en sekuriteit, het gistermiddag aangekondig 1 400 buurtwag­lede gaan as vrywillige werkers van ramp­bestuur gebruik word. “Hulle sal ontplooi word by skole en fabrieke wat tydens die lockdown gesluit is. “Hulle gaan ook by winkelsentrums met lang ry help toesien dat mense nie opmekaar staan nie.” Volgens Smith is ongeveer 100 mense al gearresteer vir oortredings wat met alkohol en dwelms verband hou. Op ’n perskonferensie gister het hy gesê al is daar sedert die begin van die lockdown minder bende­geweld, het huis­brake, kapings en ATM-rooftogte toegeneem. Nog ’n bron van kommer is die toename in geslags- en gesins­geweld. Gehoorsaam Volgens Smith is dit te verstane gegewe die omstandighede – mense is in hulle huis vasgekeer. “Nog personeel sal beskikbaar gestel word om te werk met ernstig gevalle, byvoorbeeld waar mense vir hulle veiligheid uit hulle huis verwyder moet word.” Smith het ook gesê nog metro cops is in die strate ontplooi om toe te sien dat inwoners die reëls van die lockdown gehoorsaam. Tenke gaan geplaas word by plakkerskampe waar daar ’n watertekort is. Dr. Zahid Badroodien, mayco-lid vir gesondheid, het gesê: “Skool- en gemeenskapsale sal gebruik word vir mense met die virus. In Kaapstad is sowat 6 000 haweloses, van wie 2 000 in shelters woon en 4 000 op straat. “Die grootste tyde­like verblyf vir haweloses gaan by die Strandfontein-sportkompleks wees. Teen die naweek gaan sowat 3 000 mense daar gehuisves word. “Inwoners het wel gekla oor die sekuriteit en was bekommerd dat die mense nie ná die lockdown ver­wyder gaan word nie.” Die Stad het hulle ver­seker die mense sal later verskuif word en die kompleks sal weer vir sportaktiwiteite gebruik word. Die site in Somerset-Wes is vir ma’s en kinders wat tans op straat is. Richard Bosman van rampbestuur het die buurtwag se hulp verwelkom. Hy het gesê dit gaan hulle taak makliker maak.