SPEURDERS van die polisiestasie in Mountweg het ’n 18-jarige man in hegtenis geneem ure nadat ’n kafee in Aloes Valley, Missionvale, in die Baai beroof is. Kol. Priscilla Naidu, polisiewoordvoerder, sê die klaer was Dinsdag omstreeks 14:00 saam met sy werk­nemers in die winkel toe vier mans instap. Hulle het voorgegee hulle wil iets koop. Sy sê twee van die mans het vuurwapens uitgepluk en dit op die mense gerig. Hulle het een van die mense beveel om die veiligheidshek oop te maak sodat hulle tot die ander kant van die toonbank toegang kon kry. Volgens Naidu het die booswigte kontant, bokse entjies en ’n Samsung J5 gesteel. Twee van die verdagtes is bekend aan die klaer. Die geskatte waarde van die gesteelde ware, insluitend die geld, is sowat R1 000. Naidu sê die speurders het onmiddellik inligting opgevolg oor die verdagtes wat die klaer ken. Die jong man is omstreeks 16:45 by sy huis in hegtenis geneem. Dis nie ver van die winkel nie. Hy word aangehou op ’n klag van gewapende roof. Hy sal na verwagting vandag in die New Brighton-landdroshof verskyn.