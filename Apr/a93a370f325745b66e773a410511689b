SPEURDERS verbonde aan Bellville se eenheid teen gesinsgeweld (FCS) het Woensdag inderhaas gegaan om vir Covid-19 getoets te word. Dit kom nadat hulle ontdek het ’n lid is gehospitaliseer weens die virus. Brig. Vishnu Naidoo, nasionale polisiewoordvoerder, het bevestig dat een van die lede positief getoets is. Nog 15 lede het die Gift of the Givers se drive-thru-toetssentrum in Bellville besoek om uit te vind of hulle besmet is. Dr. Naeem Kathrada van Gift of the Givers bevestig dat ál 15 die lede binne ’n uur getoets is. Grappies Hy sê: “Hulle was angstig en wou so gou as moontlik weet wat hulle uitslag is. “Ons het die toetse met grappies tussenin gedoen om net die spanning vir hulle te verlig.” Die toetsuitslae is binne 24 uur per e-pos aan elke lid individueel gestuur. Lede verbonde aan die eenheid wat elektroniese misdaad ondersoek, asook die FCS-eenheid se lede, is gevra om hulle af te sonder. Dit het egter nie die operasie van dié eenhede beïnvloed nie sê Naidoo. Hy sê: “Dié twee betrokke eenhede deel kantoorspasie. Intussen is alternatiewe reëlings getref om nie dienslewering te beïnvloed nie en dat enige aktiewe ondersoeke na misdade kan voortgaan.” – News24