AS JY gereeld tydens lockdown oefen, gaan die tyd verby vlieg. Só sê Ewert Meyer, ’n Baaise firefighter, gister aan Son. Hy sê mense kan die lockdown-periode gebruik om aan hulle fiksheid te werk. Hy meen daar is baie dinge wat gedoen kan word – al is jou huis hoe klein. Volgens hom kan jy die trappe of selfs jou mat by die huis inspan vir ’n work­out. Meyer sê daar is so baie wat mens kan doen om jou liggaam fiks te hou sodat jy nie stagneer nie. Volgens hom sal die oefening keer dat mens tydens die lockdown ’n paar kilo’s aansit. Hy sê al wat jy hoef te doen, is om vir jou daagliks so ’n uur uit te sit om te oefen – al doen jy iets kleins, soos op en af spring. Volgens Meyer sal die tyd sommer verbyvlieg, want alles gaan oor tyd. Hy sê as jy oefen, gaan jy ook nie heeltyd wil eet nie. Meyer sê voorts wanneer jy klaar geoefen het, voel jy sommer baie positief en vars. Volgens hom voel dit dan asof jy enigiets kan aanpak. “As jy net die hele tyd sit en eet, raak jy lui.”  