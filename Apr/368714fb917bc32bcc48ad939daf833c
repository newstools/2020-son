LADISMITH. – Hy’s as skoolseun van die Hoërskool Ladismith hier weg en nou het hy te midde van die virus-aanslag, ’n onontbeerlike diens in sy dorp gelewer om terug te ploeg. Só vertel Giovanni Kannemeyer, bekende sakeman in Kaapstad, wat laas week vir die dorp klinies-nagevorste maskers gebring het. Kannemeyer vertel: “Op pad Ladismith toe het ek baie tyd gehad om te dink. “Dit het my hoendervleis gegee dat ek vandag dié bestelling maskers aan my dorp kan lewer in dié tyd van groot nood. My ouma woon ook nog daar en ek gaan ook een vir haar gee.” Benoud Volgens Kannemeyer het hulle die tipe materiaal van die gesigmaskers deeglik nagevors en daarvan reeds ook in Kaapstad versprei. “Die maskers is ten volle laboratorium-getoets. Die materiaal is met PureTex behandel. Dit is breathable en sal mense nie benoud laat nie. Verder is dit ook wasbaar en ten volle antibakteries. Dit kan tot 60 keer gewas word.” Kannemeyer voeg by: “As jy ’n masker dra, moet jy steeds social distancing toepas en jou hande en gereedskap reinig om infeksie te beperk.” Bennet de Wee, ’n pel, sê: “Ek is as gemeenskapsdiener trots op my skoolmaat. Ons kan uitstyg bo ons omstandighede.” Die Kannaland Munisipaliteit het 500 maskers in ontvangs geneem.