GAAN die skole ooit weer oopmaak? En as dit wel eendag weer oopmaak, gaan die leerders genoeg tyd hê om die jaar se skoolwerk in te haal? En hoe gaan die onderwysdepartement leerders teen die corona-virus beskerm? Dít is net ’n paar van die vele vrae wat onseker ouers, onderwysers en ander rolspelers het nadat die skole op 20 Maart weens die Covid-19-uitbreking gesluit is. Son het vertroulik verneem dat dié vrae nog in hierdie week beantwoord sal word. Na verneem word, sal die nasionale kabinet vandag besluit op ’n voorgestelde herstelplan vir die skooljaar ná Covid-19. Die verslag is op 6 April uitgereik, enkele dae voordat pres. Cyril Ramaphosa die lockdown met twee weke verleng het. Die draft is vermoedelik deur die nasionale departement van onderwys saamgestel. In die verslag hou die beplanners twee opsies voor. In die eerste opsie vra hulle dat die skole op 21 April oopmaak. Net 16 skooldae sou dan verlore gegaan het. Die voorstel was om die Junie- en September-vakansie te sny om die verlore dae in te haal. Dié opsie sal nie in sy huidige vorm kan werk nie omdat die lockdown tot einde April verleng is en daar nog nie besluit is of dit wéér verleng gaan word nie. Verkort Die tweede opsie is om die skole eers op 7 Julie oop te maak. Meer as 50 skooldae is dan verlore. Selfs met dié opsie kan die skoolwerk steeds ingehaal word. Hiervoor moet die vakansie in September verkort word en die Desember-vakansie later begin. As dit nog nie genoeg is nie, is die voorstel om die skooldag ’n uur langer te maak. Verder kan die kurrikulum vir alle grade behalwe gr. 12 met 25% getrim word. Dit behels dat daar vir die oorblywende skooljaar net op kernvaardighede en -kennis gefokus word. Die deel van die kurrikulum wat nie in hierdie jaar gedek kan word nie, moet dan oor die volgende jare versprei word. Dit beteken die inhoud van alle grade moet vir 2021 hersien word om die verlore werk in te haal. Wat eksamens betref, is daar ook twee opsies: Leerders skryf eksamens wat gegrond is op die gekrimpte kurrikulum en word volgens dié perform­ance bevorder of nie. Of die leerders skryf eksamen, maar word ongeag hul punte almal weens die abnormaliteit van die skooljaar na die volgende graad oorgeplaas. Die voorgestelde raamwerk vir matrieks is anders. Vir gr. 12’s moet die volledige kurrikulum­inhoud gedek word om te verseker dat leerders nie benadeel word wanneer hulle na tersiêre instansies gaan nie. Dus móét die matrieks op 1 Junie begin, lees die dokument. Bronagh Hammond van die Wes-Kaapse onderwysdepartement het navrae oor die voorgestelde plan na die nasionale kantoor verwys. Elijah Mhlanga, woordvoerder van die departement van basiese onderwys, het ondanks elektroniese navrae, oproepe en ’n SMS teen druktyd nog nie gereageer nie.