DIE suidooster gaan binnekort ’n nuwe karakter, Joy, by Ruiterbosch inwaai. Haar aankoms in die gewilde kykNET-sepie Suidooster besorg egter nie al die Ruiterboschers vreugde nie. Gelukkig vir Joy, gespeel deur die pragtige Monique Rockman, is haar tjommie Nazeem (Irvine van der Merwe) daar. Dis ’n troos, want nie almal is so nice met haar nie. Joy is anders. Haar kleredrag is ’n bietjie meer gewaag, sy is nie so beskaaf soos die res van inwoners van Ruiterbosch nie en sy is street smart. Joy is ’n voormalige stripper en sy en Zeempie het mekaar in Johannesburg ontmoet. Monique vertel haar karakter is nou klaar met die gedans in klubs; sy het na Ruiterbosch gekom om ’n lewe te begin. “Joy kom Kaap toe. Sy soek Nazeem op in die hoop dat hy haar kan help om hier met ’n nuwe besigheid te begin. Sy wil iets anders hê. Iets beters vir haar lewe.” Monique verklap Joy gaan drama na die sepie bring. “Daar gaan dalk ’n liefdesdriehoek wees. Dit gaan baie opwinding veroorsaak.” Julle sal Monique onthou as Pam in die fliek Nommer 37 en Beatrice in die riller-reeks Die Spreeus. Sy vertel dit is die eerste keer dat ons haar as ’n karakter gaan sien wat gereeld mooi lyk. “Al my ander karakters was maar baie eenvoudig. “Pam was gereeld vuil en vol sweet en haar hare was nooit gewas nie. Beatrice was baie plain en sy het nie baie makeup gedra nie. “Joy is ’n wild card. Sy is ’n eks-stripper. Ek het nog nooit so iets gespeel nie. Sy trek klere aan wat te klein of te styf is. Sy sê soms die verkeerde dinge.” Verfilm Ons moet gewoond raak aan Monique se mooi gesig, want sy gaan sommer nog lank in die Ruiterbosch wees. Die sepie is nie al waaraan die briljante aktrise werk nie. “Voordat die inperking begin het, was ek in Knysna besig om ’n fliek saam met Jaco Bouwer en Tertius Kapp te skiet. Ek vertolk die hoofrol in die riller. Ons moes ongelukkig weens die lockdown ophou verfilm. Sodra omstandighede dit toelaat, sal ons dit klaarmaak.”