DIE tienerseun van Swellendam wat na bewering deur sy beste vriend doodgesteek is, sal die naweek begrawe word. Ruwaan Marthinus (15), ’n gr.8-leerder is verlede Woensdag doodgesteek na ’n gestryery met sy beste vriend (ook 15). Die gestryery het glo oor ’n afgeblaasde binneband van ’n fiets gegaan. Nicolette Marthinus (40) sê sy weet nie wat tot haar laatlammetjie se dood gelei het nie. “Die speurder sê hy is onder die hart gesteek. Die mes het sy long geraak.” Marthinus vertel dat Ruwaan ’n rustige kind was, wat nog baie lief was vir speel. “Al tyd wanneer hy by die huis was, was wanneer hy kom eet het. “Hy het Woensdagmiddag ook nog kom eet. Kort na dit is hy dood.” Volgens haar was Ruwaan en sy vermeende killer beste vriende. “Hulle was altyd saam. Selfs op sy foon is daar net foto’s van hulle twee.” Sy vertel sy het geen nie kwade gevoelens teenoor die seun of sy familie nie, maar voel nog nie “reg” om in hulle teenwoordigheid te wees nie. Sers. Noloyiso Rwexana, ‘n polisiewoordvoerder, het bevestig dat ’n 15-jarige klong reeds ingevolge die kinderwet vervolg is. Ruwaan se begrafnis is Saterdag. Hy is een van drie Swellendammers wat in twee weke vermoor is. Giga Slingers (29) is op die vooraand van die nasionale lockdown vermoor. Na wat verneem word, is sy van haar private dele tot haar maag oopgesny. Niemand is nog vir die grumoord aangekeer nie. Slingers is Dinsdag begrawe. Haar familie kon nie teen druktyd bereik word nie. Niekie Afrikaner (16) is die jongste slagoffer van mesmoord in die dorp. Volgens Rwexana word beweer dat Afrikaner ’n 43-jarige man wou roof toe die man ’n mes uitpluk en hom steek. Die man het Maandag in die landdroshof in Swellendam verskyn. Julian Matthysen, ‘n wyksraadslid in die omgewing, vertel die dorp baklei nou teen die Corona-virus en misdaad. “Die hartseerste van dit alles is dat ons weens die inperkings nie die families kan ondersteun soos ons graag sal wou nie. Ons moet die families voorkeur gee in die tyd.” 