SCARRA Ntubeni beskou die corona-virus-pandemie as ’n ware toets vir alle sportlui se toewyding aan hulle sport. Die Stormers-haker het in ’n radio-onderhoud met TruFM gesê: “Dit is frustrerend om oefenprogramme agter geslote deure te volg, maar daar is niks wat ons aan die saak kan doen nie. Dis moeilike tye vir almal.” Die 29-jarige glo die lockdown kan voordelig wees vir diegene wat be­serings opgedoen het. Die positiewe ding is dat dit hulle tyd sal gee om weer hulle volle fiksheid te herwin. Hy waarsku egter dat dit ernstige nagevolge kan hê vir die kondisionering van spelers. “Die lockdown het ons momentum gestuit, want nadat jy drie of vier games gespeel het, begin jy jou voete vind en word jy lekker fiks.” Ntubeni sê dis ’n groot uitdaging vir die spelers om alles op hulle eie te doen. “Ons het oefeninge gekry om te volg, maar ons kan nie eens gym toe gaan nie. Dit is baie tricky, want dit is nie iets waaraan ons gewoond is nie. Beproef “Dit is moeilik om op jou eie te oefen, want jy is gewoond daaraan om die ouens rondom jou te hê om jou aan te moedig. “Jou geestelike ingesteldheid en jou toewyding word nou tot die uiterste beproef.” Die Stormers het hulle Superrugby-veldtog in 2020 afgeskop deur hulle eerste vier wedstryde oortuigend te wen. Die Stormers se wenmomentum is deur die Blues gestuit toe die span van Auckland hulle met 33-14 op Nuweland geskok het. Dit was John Dobson (afrigter) se span se eerste nederlaag van die jaar. Die Kapenaars het daarna 24-14 teen die Sharks in Durban verloor. Ondanks dié terugslae is Ntubeni steeds vasbeslote om 2020 ’n onvergeetlike jaar te maak. “Ons wou regtig hê dat hierdie jaar spesiaal moes wees. Ons tema vir hierdie jaar is ‘Keep Cape Town Smiling’, want ons het die laaste paar jaar nie goed gevaar in Superrugby nie.” Ntubeni het egter gesê die span is vasbeslote om terug te veg wanneer rugby weer hervat word.