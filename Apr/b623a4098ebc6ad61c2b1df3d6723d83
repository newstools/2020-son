“FAKE nuus wat rondvlieg oor die corona­virus maak my baie senuwee­agtig, so ek wil vir my gemoedsrus my status weet.” So reken Ashley Witbooi (42) van Elsiesrivier. Hy was gister eintlik vir sy pille by die Elsiesrivier Daghospitaal, maar toe besluit hy om sommer getoets en gescreen te word ook. “Mense praat baie dinge daar buite. Baie verkeerde dinge wat baie glo. Ek voel ek is goed ingelig oor die Covid-19-siekte, maar wat my beter sal laat slaap, is wanneer ek weet dat ek oukei is,” sê hy. Witbooi is een van ’n groep inwoners van Elsiesrivier wat besluit het om gescreen en getoets te word die week nadat die gesondheidsdepartement die community screening en testing bekendgestel het. Witbooi het die vrae op die lys beantwoord en sy persoonlike inligting gedeel. Hy is toe verder ingelig oor die proses. “Die dokter het mooi verduidelik wat sal plaasvind en dit het my gemaklik laat voel,” sê Witbooi. Hy sê die prosedure is ’n bietjie ongemaklik, maar dis dit werd is as jy jou status wil weet. “Ek sal definitief mense aanraai om getoets te word as hulle simptome het. “Dit vat nie heeldag nie, als word mooi verduidelik en die personeel gee goeie ondersteuning,” sê hy. Die dokter wat die toets op Witbooi uitgevoer het, dr. Bryan Castle, sê die proses van sifting en toetsing verloop baie glad. “Ons het ’n goeie stelsel geskep om te verseker dat mense inligting kry en dat hulle die proses verstaan,” sê hy. Gesond Castle sê hulle werk ook buite in mediese tente en ’n mediese bus omdat hulle kontak tussen mense soveel moontlik wil beperk. Intussen het Saul Jacobs (64), nog ’n inwoner van Elsiesrivier, ook sy pille by die hospitaal kom haal. Hy wil ook getoets word. “Ek wil weet of ek gesond is. Ek wil nie wonder nie. Die dienste is beskikbaar, so ek sal definitief daarvan gebruik maak,” sê hy. 