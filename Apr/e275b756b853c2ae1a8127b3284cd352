’N BEJAARDE vrou is die tweede persoon in Bonteheuwel wat positief getoets is vir Covid-19. Die 70-jarige tannie het vir haar roetine-ondersoek na die hospitaal gegaan en gekla oor haar keel wat seer is. Sy is getoets en daar is bevind dat sy positief is vir Covid-19. Die ouma is tans onder kwarantyn by haar huis en haar toestand word daagliks gemonitor. Volgens rdl. Angus McKenzie is die vrou se toestand bevredigend. Die voorval kom twee dae ná die eerste geval, waar ’n ander vrou van Bonteheuwel positief getoets is vir Covid-19. McKenzie sê daar is geen verbintenis tussen die twee gevalle nie. Hulp In die eerste geval is die vrou tussen die ouderdom van 35 en 45 en het sy die virus by haar werk opgetel. Sy is ook tans onder kwarantyn en kry mediese hulp by haar huis. In albei gevalle is die mense met wie hulle laas in kontak was, ook getoets en in afsondering geplaas. McKenzie het ’n beroep op die gemeenskap gedoen om nie paniek te saai nie. McKenzie sê: “Die getalle van Covid-19 gaan nog styg. “Ons doen ’n beroep op inwoners van Bonteheuwel om in hul huis te bly en sosiale afstand te behou.” Hy het gevra dat mense hulle moet laat toets – vir hul eie veiligheid en dié van hul gemeenskap en familie.