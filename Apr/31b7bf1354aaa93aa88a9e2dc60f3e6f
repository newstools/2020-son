DIE All Blacks het gister ’n pay cut van 50% aanvaar. Volgens die spelersvereniging van Nieu-Seeland berei hulle hulle voor op die nagmerrie-scenario van professionele rugby wat nie meer hierdie jaar gaan plaasvind nie. Nadat sport in die wêreld deur die corona-virus-pandemie tot stilstand gebring is, het Nieu-Seeland Rugby (NZR) en die spelersvereniging ooreengekom om NZ$25 miljoen (sowat R280 miljoen) uit die oorblywende begroting vir die spelers se salarisse te haal. Dit kom neer op die helfte. Die regering van Nieu-Seeland sal na verwagting volgende week ’n effense verligting van die beperkings weens die virus aankondig. Dit sluit egter nie die onmiddellike hervatting in van sportgebeurtenisse wat skares lok nie. Die besnoeiings is van toepassing op Superrugbyspelers, insluitend die All Blacks, die Silver Ferns en die Sewesspelers. Rob Nichol, uitvoerende hoof van die Nieu-Seelandse Rugbyspelersvereniging, het gesê die spelers is daartoe verbind om hul rol in die langtermyn-toekoms van die sport te verseker en om te verseker dat die sport die finansiële gevolge van Covid-19 sal kan dra. Nichol sê: “In die oorweging van ’n scenario gebaseer op geen professionele rugby in 2020 nie, het NZR en die spelersvereniging die behoefte erken om dadelik op te tree om die spel en die spelers hierop voor te berei. Ons voorneme is om alles in ons vermoë te doen om dit te vermy.” Nichol sê alle maatreëls is toepaslik as dit onmoontlik is om rugby vanjaar te speel. Die maatreëls kan aangepas word as spel weer sou begin. Mark Robinson, baas van die Nieu-Seeland Rugby, het gesê die pay cuts dek die salaris van spelers en betalings vir byeenkomste. Die welsyns- en ontwikkelingsaktiwiteite wat deur spelers gefinansier word, word ook geraak. “Die spelers het hul begeerte aangedui om dadelik hul rol te speel. “Die gesprekke oor die laaste paar weke was baie konstruktief. Dit was uiters belangrik dat die sport gereed moet wees wanneer ons weer op die veld kan kom,” het hy gesê.