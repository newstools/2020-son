DIE presidensie het 'n versoek van die Gautengse Drankforum, vir sy lede om drank tydens lockdown te verkoop, van die hand gewys. Dié besluit is Vrydag deur die staatsprokureur aan die Drankforum se regsverteenwoordigers bekendgemaak. Luidens 'n verklaring deur die presidensie, het hulle die vertoë van die Drankforum noukeurig oorweeg. "Dit moes egter opgeweeg word teen die imperatief van alle Suid-Afrikaanse besighede en inwoners om te voldoen aan die lockdown-regulasies, die gesondheidsimplikasies van alkoholgebruik en die prioriteit om social distancing te verseker. Dus word alkohol nie as 'n noodsaaklike item oorweeg nie. Dit word in werklikheid beskou as 'n belemmering tot die stryd teen die coronavirus." Die presidensie het ook vertoë in ag geneem van ander rolspelers wat die verband tussen alkoholmisbruik en riskante gedrag uitgelig het.