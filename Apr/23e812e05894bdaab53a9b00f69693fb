INMATES by die Goodwood-gevangenis vrees vir hul lewe noudat Covid-19 virus na bewering sy kop ook by die tronk ingesteek het. Son is oorval met oproepe van verskeie geliefdes van inmates. "My klong (33) is in die gevangenis en hy sê die verspreiding van die virus het handuit geruk en is nou selfs onder die inmates. Die bewaarders het die virus in die gevangenis ingebring, want ons kan mos al 'n geruime tyd nie meer ons mense in die tronke besoek nie," vertel een vrou. Nog 'n ouer sê sy seun vertel dat hulle wel maskers gekry het. "Maar is dit genoeg? Onthou dat ons kinders daar binne nie plek het om vir die virus weg te kruip nie. Hulle lewe opmekaar." Son verneem dat talle bewaarders en inmates het die virus onder lede. 'n Veroordeelde kindermoordenaar en verkragter van Elsiesrivier in Goodwood-gevangenis is na bewering een van die inmates wie positief getoets het vir die virus. Volgens 'n persverklaring van die departement van korrektiewe dienste was daar teen Maandag 27 April 31 amptenare van korrektiewe-fasiliteite in die Wes-Kaap wie positief getoets het. "Een inmate is ook positief getoets. Die tronke is Worcester-gevangenis en die Warmbokkeveld in Ceres." Niks word genoem van Goodwood-tronk nie. Daar word beplan om reiniging en ontsmetting by tronke in die Wes-Kaap te doen, omdat die syfers van die wie positief is so groei, aldus die verklaring. Woordvoerder van die departement van korrektiewe dienste in die Wes-Kaap het Son se navrae oor Goodwood-gevangenis na die nasionale beamptes verwys. Teen druktyd was geen reaksie nog vanaf nasionale woordvoerders oor Goodwood nie.