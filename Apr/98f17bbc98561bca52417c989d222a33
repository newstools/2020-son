HY HET ’n hart van goud en gaan uit sy pad om sy medemens te help. John Jacobs van Uitbr. 32 in die Northerns kyk wat hy kan doen om die nood in sy area te verlig. Hy maak ook die pad skoon oor die mense gereeld vullis daar kom dump. Hy sê: “Dit is nie vir my lekker om die honger kinders in my woongebied te sien nie. “Hier is regtig ’n nood. Die kinders het my mooi gehelp om die vlak skoon te maak. “Ek het hulle beloon met ’n paar rand en vir elkeen van hulle brood en ’n glas koeldrank gegee. “Ons sal daarvan hou as die parkie-area omhein kan word. “Dit sal baie help om die kinders veilig te hou.” Volgens hom is hy baie bekommerd oor die veiligheid van die kinders. Hy sê hulle loop tot laataand na sy huis op soek na brood. Hy is veral bekommerd oor ’n sekere meisie wat amper elke aand daar aankom as dit amper donker is. Sy buurvrou Mabel Delport sê sy is baie bly oor Jacobs se gesindheid. “Ons sal daarvan hou as iemand ’n sopkombuis in ons gebied kan begin. “Daar is kinders wat tot so ver as Kleinskool loop om by die naaste sopkombuis uit te kom. “As ons ten minste twee keer ’n week sop en brood kan bedien, sal dit baie help, want dis nie lekker om die kinders so honger te sien nie,” sê Delport. Volgens Jacobs vererger die lockdown die situasie, want baie huishoudings het geen inkomste nie. Dit is ook maar moeilik vir hom om ekstra brood te koop, maar hy sorg dat hy daagliks vir die kinders ietsie koop. Mense wat wil help, kan Jacobs by 078 161 4271 bel.