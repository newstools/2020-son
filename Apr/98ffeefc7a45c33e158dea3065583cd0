DIT is tans ’n geskarrel soos min om die pasiënte op te spoor van ’n Oos-Kaapse dokter wat positief getoets is vir Covid-19. Die Oos-Kaapse departement van gesondheid het ’n dringende beroep gedoen op die pasiënte van Sizwe Mxenge, ’n dokter van King William’s Town, om na vore te kom. Mxenge het twee weke ge­lede siek gevoel, waarna hy positief getoets is vir die corona-virus. Hy is toe opgeneem in die waakeenheid van ’n privaat hospitaal in Oos-Londen. Omdat die Oos-Kaap se Covid-19-gevalle tans skerp toeneem, het die departement van gesondheid ’n span tracers gestuur om die meer as 100 pasiënte op te spoor wat konsultasies by Mxenge gehad het. Al hul metgeselle word ook gesoek. In beide die Nelson Mandelabaai-munisipaliteit en Buffalo­stad-metro heers daar tans groot kommer oor hierdie moontlike Covid-19-gevalle. Dr. Luvuyo Bayeni, tegniese raadgewer vir die LUR van gesondheid, Sindiswa Gomba, sê hulle het met Mxenge se praktyk se toestemming toegang gekry tot die lêers van sy pasiënte in die tyd van 27 Maart tot 9 April. “In hierdie tydperk is altesaam 140 pasiënte by die praktyk gesien. Daar was selfs ’n pasiënt van so ver as KwaZulu-Natal wat by die spreekkamers was,” het Bayeni gesê. Adres Volgens hom was daar in die Bhisho- en King Wil­liam’s Town-area alleen 66 pasiënte wat in daardie tydperk by Mxenge se spreekkamer was. “Ons moet ook net noem: In sommige pasiënte se geval het hul adres verander. Daarom doen ons ’n beroep op alle pasiënte wat daar was om na vore te kom en so gou moontlik na hul naaste gesondheidsfasiliteit te gaan,” het Bayeni versoek.