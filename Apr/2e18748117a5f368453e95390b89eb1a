DIE hoop het opgevlam dat perdewedrenne iewers in Mei hervat kan word indien die lockdown aan die einde van April ietwat verslap word. Desperate punters sal ’n groot sug van verligting gee, al beteken dit dat byeenkomste voorlopig nog sonder toeskouers sal plaasvind. Punters het einde verlede week die trefferliedjie “The Final Countdown” net-net te vroeg begin sing. Met net ’n week oor voordat perdewedrenne weer na normaal sou kon terugkeer, het pres. Cyril Ramaphosa die lockdown met nog twee weke tot einde April uitgestel. Nou begin die “min dae” weer van voor af. Só lyk die situasie in ander dele van die wêreld: Brittanje  – racing op 18 Maart opgeskort. Daar word gekyk na 1 Mei om weer met byeenkomste te begin. Ierland  – racing is op 24 Maart opgeskort en kan dalk weer op 19 April hervat word. Frankryk  – racing op 17 Maart opgeskort en die situasie word tans weer in oënskou geneem. Italië  en België – opskorting was op 15 Maart en geen terugkeerdatum is al bepaal nie. Swede  – wedrenne gaan steeds voort agter geslote hekke. Amerika  – byeenkomste gaan by sommige bane agter geslote hekke voort. Hongkong  – byeenkomste gaan voort agter geslote hekke. Japan  – een van die eerste lande om byeenkomste agter geslote hekke te hou. Singapoer  – byeenkomste op 4 April opgeskort tot 4 Mei. Australië  – byeenkomste gaan in die meerderheid van die deelstate agter geslote hekke voort. Alle byeenkomste het ook in die Verenigde Arabiese Emirate, Noorweë, Denemarke, Duitsland, Finland, Indië, Nieu-Seeland en Mauritius tot stilstand gekom.