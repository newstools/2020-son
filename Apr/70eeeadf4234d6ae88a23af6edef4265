DIE bebloede lyk van ’n bejaarde vrou is dié naweek in haar huis in Ruyterwacht gevind. Ida Muller, ’n 85-jarige ouma, se lyk is op haar bed in haar kamer gekry. Volgens Daniel Dekker, voorsitter van Ruyterwacht Safety Watch, was daar na verneem bloedspatsels aan die mure in die kamer en daar was ook ’n kussing oor haar kop. Daniel sê: “Sy het nie verdien om só te sterf nie. “Almal het haar as die tannie met die loopring geken wat haar hondjie altyd vir ’n stappie buite geneem het. “Sy was op ons lys vir kospakkies, maar toe ons Vrydagaand haar bure se kospakkies neem, was dit pikdonker by haar huis.” Die ouma het alleen saam met haar hondjie gewoon. Gebel Die bure het bekommerd geraak toe hulle haar drie dae nie gesien het nie. Volgens kapt. FC van Wyk, ’n polisiewoordvoerder, het die bure die cops gebel omdat hulle geworry was oor die tante. Van Wyk sê: “Die deur van die vrou se woning in Cecil Rhodes­laan was toe, maar nie gesluit nie. “Die polisie het ingegaan en op haar lyk afgekom. “Die vrou het in haar slaapkamer op die bed gelê.” Die cops se forensiese span het die moordtoneel ure gefynkam vir enige leidrade. Volgens Van Wyk sal ’n geregtelike doodsondersoek gedoen word om die oorsaak van die vrou se dood te bepaal. Intussen is die cops besig om ’n moordsaak te ondersoek en niemand is nog gearresteer nie. Enige iemand met inligting kan die polisie se Stop Misdaad-nommer, 08600 10111, tolvry skakel.