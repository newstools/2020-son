AFRIGTERS stem saam dat die breakdown ’n grys area is wat so eenvoudig as moontlik vir almal op die veld gemaak moet word. Wêreldrugby het besluit om vandeesweek met strenger riglyne rondom die toepassing van die reëls by die afbreekpunte vorendag te kom om die spelers en die skeidsregters se taak mak­liker te maak. Volgens John Dobson, coach van die Stormers, is die losskrum die bron van die meeste stres onder spelers en waarskynlik die onderwerp van die meeste klagtes en reviews. Jonathan Mokuena, voormalige Blitsbok-kaptein, wat die Pukke tot Varsitybeker-glorie afgerig het, glo elke skeidsregter het sy eie interpretasie oor wat by die afbreekpunte aangaan. Dié voormalige losvoorspeler van die Lions­, Cheetahs en Griekwas sê: “As ons dinge eenvoudiger maak en toelaat dat die verdedigers die breakdown op hul voete contest, sal daar minder strafskoppe wees en die refs sal ook weet waarvoor om uit te kyk. Dobson sê: “Die breakdown is beslis tans die mees omstrede aspek van die spel in terme van verwysing en wetgewing. Ek weet high tackles was ’n flashpoint by die World Cup. Dit lyk egter nou asof daar ’n beter begrip is.” Dobson meen die skrum bly maar steeds ’n bietjie van ’n lotery. Raai “Ongelukkig sal dit altyd die geval wees. Wanneer jy manne van meer as 900 kg het wat teen mekaar in ’n skrum stoot, sal dinge skeefloop. “Die skeidsregters word gedwing om by skrums te raai gegewe die druk wat hulle ondervind om die spel weer aan die gang te kry,” voeg hy by. Dobson glo die probleem is dat die wet rondom die afbreekpunte baie verskil van wat gebeur in terme van die toepassing van die wet in die praktyk. “Spelers behoort nie van hul voete af te duik nie, maar dit gebeur die hele tyd en dit maak dit baie moeilik en gevaarlik vir die speler wat probeer om die bal te steel.” Hy glo die riglyne wat nou voorgestel word, gaan dinge net verder bemoeilik. “Die verandering is nou sodat die ref die speler wat oorheers, kan beloon. “Die balgapser kan nou van sy voete af gaan as hy eerste by die afbreekpunt opdaag. Dit maak dit alles net meer van ’n grys area. “Ek sou voorgestel het dat ons óf die wette strenger moet toepas, óf dit moet verander deur aan te dring dat almal op hul voete by die breakdown móét bly. “Ek sou ook eerder goeie ou rucking toelaat sonder om aan ’n persoon se kop te raak. “Die reëls moet eenvoudiger vir skeidsregters gemaak word en konsekwent toegepas word, ongeag die situasie,” het die gesoute breier afgesluit.