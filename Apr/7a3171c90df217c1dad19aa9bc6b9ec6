“ONS soek bewyse.” Só sê die ANC-leier in die Kaapstadse stadsraad, Xolani Sotashe. Dit kom nadat die mayor, Dan Plato, laas week gesê het die Suid-Afrikaanse Na­sionale Weermag (SANW) het die tydelike herberg vir haweloses in Strandfontein “positiewe terugvoer” gegee. Die shelter is deur die Stad ingevolge die Wet op Rampbestuur geopen om die verspreiding van die corona-virus onder haweloses te bestry. Son het voorheen berig ’n man is gearresteer ná die beweerde verkragting van ’n 18-jarige vrou by dié shelter, wat Sotashe beskryf as ’n “konsentrasiekamp”. Die Stad het ook een sterfgeval by die shelter bevestig. Sotashe sê hy glo nie die army het die shelter ’n goeie review gegee nie, want hulle het nooit die plek besoek nie. Mislei “Senior SANW-leierskap het aan ons bevestig daar was geen inspeksie nie. Ons doen ’n beroep op die mayor om aan ons die bewyse te gee van wie hom gebrief het. “Ons doen ook ’n beroep op die SANW om ’n klag teen die mayor te lê omdat hy die mense mislei.” Plato kap terug: “Dis ’n jammerte dat die site só skaamteloos gepolitiseer word. Ondanks ons pogings om die dienste te verduidelik wat ons verskaf, vertel die media leuens. Maar dit stop ons nie om dienste aan die Stad se kwesbaarste mense te bring nie.” Niemand is nog op die site positief getoets vir die corona-virus nie en diegene met TB is geïsoleer, sê Plato.