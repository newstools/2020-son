HAAR salaris as skoonmaker was onder die broodlyn, maar dit het darem gesorg vir kos op die tafel. Sedert Ilse Harmse (39) se werk in Laingsburg met die nasionale lockdown toegemaak het, sukkel dié enkelma van vier. “Dit is maar moeilik sonder ’n salaris. Daar is familie en vriende wat ons soms uithelp, maar op die oomblik gaan dit met almal swaar.” Harmse is al vier jaar ’n skoonmaker en werk vir ’n maatskappy wat by Eskom dienste lewer. “Ons weet nie waar of hoe om aansoek te doen vir die werkloosheidsfonds by die departement van arbeid nie, want ons het nie so ’n kantoor hier nie. Ons vrees ook vir die corona-virus, maar my grootste vrees is dat ek nie vir my kinders sal kan sorg nie.” Harmse sê haar enigste vorm van inkomste is nou die kindertoelae. Pres. Cyril Ramaphosa het Dinsdagaand in sy plan vir maatskap­like verligting afgekondig dat die kindertoelae vir Mei met R300 vermeerder sal word en daarna met R500 van Junie tot Oktober. Harmse verwelkom hierdie ingryping: “Dit sal baie help. Ek is dankbaar.” In Strandfontein is Cecil Solomons (59) ook dankbaar vir die president se ingryping. “Maar hoe kan ons baatvind daarby? Hoe kom dit by ons uit?” Solomons maak swembaddens reg vir ’n inkomste. Hy en sy vrou, Natasha, woon alleen. Natasha herstel nou nadat sy vir borskanker behandel is en ly ook aan hoë bloeddruk. Solomons is ’n diabeet. Albei is op chroniese medikasie. Solomons sê hul vriende en familie staan hulle finansieel by. “Ons vra niemand vir geld nie. Ons vertrou op God soos altyd. Hy werk deur familie en vriende.” Hulle was bekommerd oor hoe hulle hul medikasie vir die maand gaan koop. “Maar ons het die Here vertrou vir ’n deurbraak. Verlede naweek het iemand ons altwee se medikasie betaal. Ons het nie ’n inkomste nie, maar ons kort niks nie, want die Here voorsien.” Toe pres. Ramaphosa Dinsdagaand sy afkondiging maak, het ’n plaaswerker van Worcester, Joan Faro, in die lug gespring en “Ooo, prys die Here! Hy is wonderlik!” geskreeu. Sy was ’n voorvrou op ’n plaas waar sy en nog 20 ander werkers gewerk het. Toe die lockdown op 27 Maart inskop, is hulle hul werk kwyt. Sy sê sy praat namens al 20 werkers wat nou werkloos is. “Ons is baie ongelukkig, want ons het baie opgeoffer vir die boer. Ons het vyfuur soggens opgestaan om hom tevrede te stel, want sy werk moet uitgaan. “Ons het jaar in en jaar uit vir hom gewerk, maar nou het hy ander mense in ons plek gevat. Nou ly ons honger. Ons voel dis onregverdig en ons harte is seer. “Die boer het nie nog lus gehad om vir ons permitte te maak nie. Dis wat hy gesê het toe ek hom vra hoekom hy so met ons maak.” Sy sê ten minste is die geld wat Ramaphosa nou gaan gee, darem ’n groot hulp vir hulle. Wendy Pekeur van die Ubuntu Rural Women and Youth Movement het aan Son op Sondag gesê dis nou juis die tyd vir werkgewers om te wys hulle gee om vir hul werkers. “Hulle wil nie hê mense moet geforseer word om op betaalde verlof te gaan nie. Ons bevind ons in ’n krisis. Dis ’n probleem, want daar is nou families en kinders wat sonder ’n inkomste sit.”