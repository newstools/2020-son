HOEVEEL kanse moet dié idioot nog kry voordat sy lisensie weggeneem word? Dís hoe die Britse middel­gewigbokser Chris Eubank jnr. na sy landgenoot Billy Joe Saunders gekap het ná Saunders se walglike video waarin hy mans tydens die lockdown aanspoor om hulle vrou te slaan. Al het Saunders daarna op ’n video om verskoning gevra, is daar nog geen einde aan die stortvloed kritiek nie. Die Britse Boksbeheerraad het Saunders intussen sedert sy opskudding geskors totdat hulle op ’n datum en venue vir sy dissiplinêre verhoor besluit. Binne in die kryt is Saunders feitlik volmaak met 29 onoorwonne gevegte agter die rug. Hy het ook Eubank sý eerste nederlaag in 2014 toegedien. Maar die rekord van Saunders se gedrag buite die kryt is minder rooskleurig. “Ons as top-boksers het kinders wat na ons opkyk en hulle probeer ons in en buite die kryt naboots,” het Eubank aan TalkSPORT gesê. “Om Billy Joe Saunders as ’n verteenwoordiger van die bokswêreld te hê is ’n groot onreg teenoor vroue wat geweld in verhoudings ervaar, asook vir die kinders wat na ons opkyk as ambassadeurs.” Dit het Saunders nie lank geneem om op Eubank se kritiek te reageer nie. Hy het ’n foto in die sosiale media geplaas waar sy hand omhoog gehou word – ná sy oorwinning oor Eubank.