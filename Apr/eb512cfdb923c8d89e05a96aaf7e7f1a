'N VROU van Lutzville is doodgesteek toe sy wou keer dat 'n man sy meisie met 'n mes steek. Santie Willemse (27) is Sondag om 18:30 in Mbheki Square, Lutzville gesteek, sê lt. kol. André Traut, 'n polisiewoordvoerder. "Die omstandighede rondom die voorval word nog ondersoek. Niemand is vir die voorval aangekeer nie." Volgens 'n familievriend het Willemse gesien hoe 'n vriendin deur haar kêrel aangerand word en wou keer dat die man haar vriendin met 'n mes steek. Die man het na bewering die mes op Willemse gedraai en haar noodlottig gewond. Sy is op die toneel dood. Na wat verneem word, het die man ná die daad die hasepad gekies en is steeds soek. Willemse se mesmoord kom twee maande na Caylinn Links (25) se dood. Links, ook van Lutzville, is in Februarie vermoor. Haar moordenaar is steeds op vrye voet. Twee maande voor Links se moord het Valerie Owies (38) se bloedige moord dié einste klein gemeenskap geruk. Die ma van twee kleintjies is vermoedelik met ’n klip doodgekap.