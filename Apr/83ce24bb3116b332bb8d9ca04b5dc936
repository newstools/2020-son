“DIT is onaanvaarbaar dat in hierdie woonarea geen kospakkies uitgedeel word nie. “Mense het dit nodig hier en as pastoor in dié gebied wil ek net my ongelukkigheid daaroor uitspreek.” So meen past. Donovan Arends van die We Care-gemeenskaps­inisiatief in Uitbreiding 21 in die Baai. ’n Groep van sowat 40 vroue het onlangs ’n vergadering voor die inisiatief se kantore bygewoon waar hulle deur Arends toegespreek is. Applous Baie van hulle het gekla hulle het dringend kos nodig en daar gaan in sommige huise niks aan nie. Volgens Arends moet elke huishouding die kospakkie van R1 500 ontvang en niks minder nie. Tot groot applous van die skare het hy genoem daar moet onmiddellik aan hulle eise aandag gegee word. “Dieselfde nood wat in ander areas is, heers ook in ons gemeenskappe. “Daar kan nie teen die mense van Uitbreiding 21 gediskrimineer word nie,” meen Arends. Die vroue het ook ’n lys name saamgestel van behoeftiges wat hulle aan Sassa gaan oorhandig. Arends sê hulle is vol vertroue dat hulle binnekort positiewe terugvoer sal kry. 