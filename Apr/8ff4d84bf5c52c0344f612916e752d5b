SY WOU hom nog ewe sexy met ’n vy verlei – en toe verstik sy haar so byna dood. Halle Berry het dié week aan Jimmy Fallon vertel sy sal ewig dankbaar bly teenoor Pierce Brosnan oor hy haar lewe in 2002 op die stel van die James Bond-fliek Die Another Day gered het. Sy het die rol van die Bond-meisie Jinx gespeel. “Ek was veronderstel om heel sexy te wees en hom te verlei met ’n vy. “Maar toe verstik ek en hy moes toe opstaan en my mond-tot-mond-asemhaling gee. “En dít was nie so sexy nie,” vertel Halle. Die aktrise sê Pierce sal altyd een van haar gunsteling-mense bly oor hy letterlik haar lewe gered het. “James Bond weet hoe om mond tot mond te gee. Hy was daar vir my. Hy sal vir ewig een van my favourite mense op die ganse aarde wees.”