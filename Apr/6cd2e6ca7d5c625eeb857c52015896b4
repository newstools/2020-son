DIE Stad Kaapstad se metropolisie en verkeersdepartement het verlede week byna 2 000 mense beboet weens oortredings van die lockdown-wette. ’n Verdere 5 985 boetes is ook uitgeskryf vir ander verkeersoortredings en oortredings van by-laws. Volgens JP Smith, mayco-lid belas met veiligheid en sekuriteit van die Stad Kaapstad, is dit duidelik dat die mense wat die oortredings begaan het, geen respek vir die wet het nie. “Die lockdown raak almal en dit is daar om seker te maak die inwoners bly veilig. “Selfs koperkabeldiewe word nie afgeskrik deur die lockdown nie.” Hy het gesê op Donderdag 23 April in Govan Mbeki-straat in Khayelitsha is gesien hoe twee mans besig is om koperkabels uit te grawe. Gearresteer “Twee mans van 25 en 35 is gearresteer en 1,2 m koperkabel is gekry.” Volgens Smith het lede van die metropolisie 19 verdagtes gearresteer vir die oortreding van die Wet op Rampbestuur. Hulle het ook dwelms, ’n onwettige vuur­wapen en koeëls, asook ’n gesteelde kar, gekry. “Mense is ook weens domestic violence in hegtenis geneem.” Smith sê Saterdag is ’n 34-jarige man in Ocean View gearresteer. Hy was in besit van tik en Mandrax. “Lede van die K9-eenheid het hom gearresteer nadat hy in ’n gesteelde kar gevang is. “Die metropolisie het Vrydagaand in die middestad ’n man gearresteer wat vyf pakkies heroïen by hom gehad het. “Die verkeersbeamptes was net so besig. Ses mense is gearresteer en hulle voertuie geskut en talle boetes is ook uitgeskryf.”