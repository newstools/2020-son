DAAR gaan dalk tot en met 2021 géén toeskouers by sokkerwedstryde kan wees nie. Dís natuurlik weens die voortslepende corona-virus-pandemie. Die Suid-Afrikaanse sokkerbeheerliggaam, Safa, het in ’n verklaring aangedui dat hy moontlik eers sal wag vir die beskikbaarheid van ’n entstof teen Covid-19 voordat skares weer by stadions toegelaat­ sal word. Safa het in die verklaring gesê feitlik ál die sokker­beheerliggame wêreldwyd aanvaar het dat sokker nie agter geslote hekke kan voortgaan nie en daarom is alle aktiwiteite gestaak. “Ons glo dat die terugkeer van die ondersteuners na die stadions moet saamval met die beskikbaarheid van ’n entstof teen Covid-19,” lees die verklaring. “Daar het reeds toetse in verskillende dele van die wêreld begin.” “Die aanduidings is dat ’n moontlike entstof eers volgende jaar beskikbaar kan wees en daar is nie ’n presiese datum bekend nie. Sokker is ’n aktiewe besigheid wat staatmaak op die gesondheid van die deelnemers, ’n punt wat Fifa se president, Gianni Infantino, die week beklemtoon het. Infantino het gesê: “As daar enige bedreiging is vir die spelers se gesondheid, moet geen sokker plaasvind nie.” Luidens die verklaring sal Safa dus wag op Fifa en die regering voordat hy enige sokkeraktiwiteite in die land laat voortgaan. “Dit is baie duidelik dat plaaslike kompetisies net op twee voorwaardes sal kan voortgaan. As die regering dit veilig verklaar en ons toegelaat word om weer binnelandse vlugte te kan haal. “Natuurlik hang hierdie voorwaardes af van ’n verklaring deur die regering oor tot wanneer die lockdown-pe­riode voortduur,” verduidelik­ Safa. Safa sê verder dat hy die regering en Fifa sal nader vir finansiële hulp gedurende hierdie tydperk. “In die tussentyd doen Safa ’n beroep op al sy lede en ondersteuners om die regering te help in die proses teen die verspreiding van Covid-19. “Ons is almal in dieselfde span en ons moet saam veg om dié vyand te verslaan.”