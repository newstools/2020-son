’N VRYHEIDSDAG sonder enige freedom. So voel menige Oos-Kapenaars oor Vryheidsdag. As gevolg van die gevreesde Covid-19 wat amok regoor die wêreld saai, was dit weens streng lockdown-reëls vir menige Suid-Afrikaner ’n Vryheidsdag agter “tralies”. Mzansi se mense word aangemoedig om tuis te bly om die verspreiding van die hoogs aansteeklike corona-virus te probeer stuit. Ashley Damon sê hy sou dit likes om Vryheidsdag op die rugbyveld deur te bring. Pleks daarvan, voel die burglar bars van sy hekke vir hom eerder soos ’n tronk. “Danksy die vryheid wat ons vandag geniet, hou jou velkleur jou nie meer van die rugbyveld af nie en kan ons as nie-blankes ook dié sport geniet. “Maar ek is darem gelukkig dat ek Vryheidsdag met my meisie kan deurbring,” sê hy verlig. Verjaardag Nog ’n Baaise inwoner, Whitney Jantjies, het sommer reguit gesê sy voel soos ’n tronkvoël. Haar baie bekende naamgenoot Whitney Houston se treffer “I Wanna Dance with Somebody” moet sy maar net saamsing, want daar is niks jol uit nie. “My verjaardag is op 1 Mei en ek berei myself maar geestelik voor om hierdie spesiale dag van my ook agter tralies te spandeer. “Ek het gewoonlik familie en vriende genooi om my groot dag saam met my te vier, maar hierdie jaar gaan ek alleen my birthday moet celebrate,” sê sy afgehaal. Christene Damons sê op haar beurt hoe swaar dit ook al is, gaan sy hou by pres. Cyril Ramaphosa se versoek dat Suid-Afrikaners tuis moet bly. “Ek is in elk geval ’n gevangene in Christus. “Dit voel glad nie vir my vreemd om tuis te wees nie, want ’n ma is mos maar altyd by die huis,” meen sy. Dillon Jantjies is ’n hawelose wat die meeste van sy lewe op straat deur wind en weer rondswerf. Hy mag nou wel nêrens heen gaan nie, sê Dillon, maar hy is sommer baie dankbaar vir die ordentlike dak wat hy en talle haweloses tans oor hul kop het. Hulle word tydens die lockdown by die Jarman-saal gehuisves. Sterk Volgens Edward Camelio, nog ’n Baaienaar, kom die gesondheid van landsburgers nou eerste. “Ons is vry, met ’n demokraties verkose president aan bewind. “Maar die virus loop ook vry daar buite rond, so ons moet maar nou sterk wees deur by die huis te bly,” gee Camelio raad. Baie sê dis die eerste keer dat hulle so lank “agter tralies” is en het die hoop uitgespreek om binnekort “vrygelaat” te word sodat hulle verder die vrugte van dae soos Vryheidsdag kan proe. 