DIE Wes-Kaap het tans genoeg fasiliteite om met die corona-virus te deal. Dís die woorde van die premier, Alan Winde. Winde het die media gister­ in ’n Facebook Live-video toegespreek. Hy sê hoewel die provinsie tans genoeg fasiliteite het vir Covid-19-slagoffers, maak hulle nou voorsiening indien dinge vererger. Kopseer Volgens hom is hy bekommerd oor hoe sommige mense nog soos normaal voortgaan ten spyte daarvan dat pres. Cyril Rama­phosa laas week ’n lockdown afgekondig het. Hy sê ’n ander kopseer tydens die lockdown is hoe misdadigers sekere regeringsfasiliteite teiken. “Ek is baie bekommerd dat skole gevandaliseer word,” sê hy. Winde verduidelik ook rokers mag nou wel entjies koop as hulle dit saam met noodsaaklike items soos brood en melk koop. Dr. Keith Cloete sê daar is tans 393 mense in die provinsie wat die corona-virus het, waarvan 164 plaaslik besmet is. Volgens Cloete is daar sewe mense in Mitchells Plain en twee in Khayeli­tsha met die virus. “Ons kommer is die plaaslike besmetting in daardie kwesbare areas,” voeg hy by. Hy sê 3 600 gesondheids- gemeenskapswerkers is reeds in die veld ontplooi om screenings te doen. Afgetrede Gegrond op die uitslae sal sekere mense vir verdere toetse verwys word. Cloete sê enige vrywillige mediese werkers sal verwelkom word. Dit sluit in afgetrede dokters en verpleegsters, asook internasionale dokters, soos die van Kuba wat klaar hulle dienste aangebied het. Hierdie hulp sal belangrik wees, want daar is ’n moontlikheid dat selfs die mense in die voorste linie aangesteek kan word met die virus. “Die volgende paar weke en selfs maande gaan baie belangrik wees,” voeg hy by.