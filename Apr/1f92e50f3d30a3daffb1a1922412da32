JULLE moes teen dié tyd al agtergekom het daar is twee nuwe gesiggies in 7de Laan. Die een is DeWet Basson (Dirk Stoltz) se laitie, Shawn. Hy word gespeel deur Deànré Reiners. Dan is daar Lana Basson, Shawn se vroutjie, gespeel deur Mila Guy. Die karakters het vroeër dié maand hulle opwagting in die Laan gemaak. Shawn was op skool en universiteit ’n sportfanatikus. Hy het daarvan gedroom om ’n rugbyster te word, maar gesettle vir ’n bestendiger loopbaan as ’n biokinetikus. Shawn het altyd ’n spesiale bond met sy derra gehad – totdat daar een noodlottige aand iets gebeur het. DeWet het toe sy laitie onterf. Sy pa se verwerping het Shawn diep seergemaak. Hy het vir hom ’n lewe apart van sy familie probeer bou. In dié tyd het hy Lana ontmoet en saam het die tweetjies vir hulle ’n lewe gebou. Maar nou is hulle in Hillside, waar die res van die familie is, en die poppe gaan dans. Wat gaan met die Bassons gebeur? Gaan Shawn en sy pa uiteindelik vrede maak, en gaan sy liefdevolle vroutjie haar man se optrede van die verlede aanvaar en vergewe? Luidens ’n persverklaring moet kykers hulle gereed maak vir ’n entertaining, emosiebelaaide storielyn wat die Bassons betref.