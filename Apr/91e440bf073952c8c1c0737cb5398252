DIT was ’n reuse-teleurstelling, maar hy voel nie teneergedruk nie. Inteendeel, Calem Carolus (20) aanvaar sy lot en voel baie optimisties oor die toekoms. Son het onlangs berig oor Carolus, wat aan ’n sokkertoernooi in Engeland sou deelneem. Dit sou van 10 tot 18 April gewees het. Hy en nog ander sou lede van die Proskills Soccer Academy-span wees. Maar die uitbreek van die gevreesde corona-virus het ’n stokkie voor al dié planne gesteek. Carolus sê hy bly doelgerig om sy droom te bewaarheid. “Ek sal nooit tou opgooi nie. “Aan die ander kant is dit ’n bedekte seën vir die ander spelers in die Akademie wat sou saamgaan. Baie van hulle het nog nie hul volle toergeld gehad nie. “Daar is nou meer tyd vir fondsinsameling. My ma en suster het wegneemetes gemaak en verkoop en ons het ook worsrolletjies by ’n plaaslike supermark verkoop. “Ek glo vas die Here sal hierdie toer vir ons moontlik maak,” sê Carolus. Oefen Sy pa, Jerome (53), sê die situasie is vir eers uit hul hande. “Dit is hartseer vir my seun, maar ons wil nie God se werke bevraagteken nie. Calem oefen steeds elke oggend vir so twee ure lank. Ek is bly dat hy nie moed verloor nie. “Daar is steeds hoop dat die toernooi iewers in die toekoms wel sal plaasvind,” het hy gesê. Calem se ma, Vanessa (53), bly ook positief. “Daar ís lig aan die einde van die tonnel en die uitstel van die toernooi is nie die einde van die wêreld nie.” Calem sê hy is veral dankbaar teenoor sy suster, Leslie-Ann Ah Shene (33), wat hom so mooi bygestaan het.