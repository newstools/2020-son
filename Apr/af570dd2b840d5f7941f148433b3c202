MARIUS Fransman, voormalige ANC-voorsitter in die Wes-Kaap, waarsku dat die corona-virus jou nader aan jou Maker wil laat beweeg. Nadat Fransman in die hospitaal beland het toe hy positief vir die virus getoets is, is hy eindelik dié naweek ontslaan. Hy was drie weke olik. Hy beskryf die virus as ’n nagmerrie wat jou soos ’n dief in die nag bekruip en jou hard slaan. Fransman bedank almal vir hulle gebede terwyl hy baie siek in die hospitaal was. Laas week toe Son met Fransman in verbinding probeer tree, het hy nie op navrae gereageer nie. Hy het later bevestig hy was nie in staat om te praat nie. Fransman is nou ontslaan en in self-isolasie geplaas. Hy skryf op Facebook: “Dié van julle wat nog die virus bevraagteken – dis ’n realiteit! “Hy slaan jou saggies en maak jou hele liggaam stadig maar seker lam. “Jy raak naar en voel asof jy nie jouself kan help nie. Jou liggaam pyn. Jy het kouekoors, jy is kortasem en voel drained. “Jy kry verskriklike kopsere. “Dis ’n gevoel wat verskil van ander siektes of pyn wat jy al ervaar het. “Dis iets anders. Elke mens is eensaam en alleen in hul geïsoleerde spasie. Jy moet self deur dit werk en dit oorkom. Dit maak jou nederig.” Hy maan almal: “Respekteer die lockdown-maatreëls, sanitise en bly veilig – julle wil nie dié virus hê nie ...”