TWEE verwoestende aardbewings kon hulle nie onderkry nie. ’n Ongekende daad van terreur in hul agterplaas het hulle ook nie afgeskrik nie. Die Covid-19-pandemie is egter die moeilikste teenstander teen wie die Crusaders tot nog toe te staan gekom het. Nie eens die magtigste van almal in die wêreld is immuun teen die verwoesting wat hierdie virus deur die wêreld kan saai nie. Met die Superrugby-kompetisie wat nou tot ’n stilstand gekom het, is job cuts by die tienmalige Superrugbykampioen onafwendbaar. Colin Mansbridge, die Saders se uitvoerende hoof, het Vrydag in ’n onderhoud aan stuff.co.za erken die feit dat sport op die planeet tans tot ’n stilstand gekom het, hou ’n groot bedreiging in vir die voortbestaan van die mees suksesvolle span in Superrugby. Mansbridge se grootste bekommernis is die besnoeiings wat oor die volgende maande in hierdie ongekende situasie gemaak sal moet word. Hy is bang dat Scott Robertson (afrigter) se span hierna nooit weer dieselfde gaan wees nie. Mansbridge het bevestig dat hy reeds gesprekke gevoer het met voltydse personeellede oor die besnoeiing – wat waarskynlik in die omgewing van 40% sal wees. Dit is moontlik dat die situasie ietwat deur die regering se loonsubsidies verlig kan word. Dit is egter onwaarskynlik dat dit voldoende sal wees om die droogte in rugby te oorleef. Op ’n vraag of werkverliese nou onvermydelik is, het Mansbridge erken: “Ons werk tans daaraan. Ek dink dit sal binnekort op die tafel móét wees.” Die Crusaders is een van vyf ondernemings in Nieu-Seeland wat effektief sonder inkomste werk. Al domineer die Cru­saders steeds op die speelveld, vind hulle die situasie nét so moeilik soos ál die ander Superrugby-franchises.