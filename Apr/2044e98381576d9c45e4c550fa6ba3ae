DIE Engelse Premierliga is nou rêrig die sokkerliga van billionaires – dis nou as die bespiegelinge waar is dat Newcastle reeds verkoop is. PCP Capital Partners het na bewering ingestem om dié klub vir £300 miljoen (sowat R7 miljard) van Mike Ashley se hande af te neem. Ashley was 13 jaar in beheer. Hy is egter nie iemand van wie ondersteuners van die Magpies baie gehou het nie. Veral nie vir sy omstrede besluite om nie geld vir spelers uit te haal nie. Onder sy eienaarskap is die Magpies ook twee keer uit die Premierliga gerelegeer. Stabiliteit Daar was egter die afgelope drie seisoene ’n mate van stabiliteit. Die eerste twee seisoene was onder die bestuur van Rafael Benítez as manager, maar hy het laas jaar geloop vir ’n job in China. John Hall, voormalige eienaar van die Magpies, hoop die nuwe eienaars kan nou die klub weer ’n krag maak. Hall het in 2007 die Magpies vir ’n bedrag van 135 miljoen pond (tóé sowat R1,9 miljard) aan Ashley verkoop. PCP Capital Partners word deur die Brit Amanda Staveley besit. Sy wou na bewering al in 2018 die klub koop, toe Ashley die eerste keer aangedui het hy wil verkoop. Staveley het ook ’n groot rol gespeel in Sheikh Mansour se koop van Manchester City in 2009. In nog meer gerugte word daar klaar gepraat van ’n nuwe manager vir die Magpies – Max Allegri. Allegri was voorheen die manager by Juventus, maar Maurizio Sarri het hom voor die begin van verlede seisoen vervang. Steve Bruce is Newcastle se huidige manager en sal dus nie baie happy voel oor die skinderstories van ’n nuwe kandidaat vir sy pos nie. – Sportredaksie