DIE Suid-Afrikaanse nasionale vrouekrieketspan het in die laaste ruk ’n bron van inspirasie vir menige entoesias van die vrouespel geword. Dié span het onder leiding van Dané van Niekerk (kaptein) en Hilton Moreeng (afrigter) die halfeindstryd van die T20-Wêreldbeker vir vroue in Februarie en Maart in Australië gehaal. Hulle het teen die gasheer in die semi vasgeval nadat die wedstryd weens reën verkort moes word. Die wedstryd is amper afgestel weens deurdringende reën en ’n nat buiteveld, maar is ter elfder ure die jawoord gegee om voort te gaan. Australië het 134/5 in sy toegelate 20 boulbeurte aangeteken voordat reën weer oor die Sydney Cricket Ground uitgesak het. Suid-Afrika se wenteiken is toe aangepas na 98 in 13 boulbeurte. Ondanks Laura Wolvaardt se 41* van 27 balle het hulle met vyf lopies verloor. Van Niekerk het ná die wedstryd aan die media gesê sy verloor liewer as om na die eindstryd deur te dring as gevolg van ’n wedstryd wat uitgereën het. Son het Van Niekerk gister hieroor gepols in ’n videokonferensie met haar, haar lewensmaat Mari­zanne Kapp en die media. “Toe ons die dag van die semi by die veld opdaag, was dit baie nat en dit het heeltyd gereën. Voorgevoel Ek het aan my spanmaats gesê ons moet voorberei asof ons gaan speel en betyds sou begin. Ek het die hele tyd ’n voorgevoel gehad dat ons tog sou speel aangesien Australië tuis was en alles in sy vermoë sou doen om die game aan die gang te kry. “Dis goed vir krieket (dat die wedstryd wel kon voortgaan). Ons ingesteldheid was die hele tyd positief en ons wóú speel. Ons is ’n span wat veg, maar ongelukkig was dit nie ons dag nie,” meen Van Niekerk. Die ervare Kapp moes ongelukkig weens olikheid die halfeindstryd mis. Daar was toe vrae oor wat presies fout was met haar. “Ek het heeltyd in Australië met virusinfeksies gesukkel, maar besluit om teen Pakistan te speel. Ongelukkig was dit meer as 30 ° C en my liggaam het in skok gegaan.” Die dokters kon egter nie sê wat skort nie.”