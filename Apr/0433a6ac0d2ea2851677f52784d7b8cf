COVID-19 het een van die wêreld se bekendste boksskeidsregters geëis. Die Amerikaner Eddie Cotton (72) is Vrydag oorlede nadat hy tien dae in die hospitaal was. Hy het in ’n loopbaan tussen 1992 en 2014 in honderde gevegte opgetree. Cotton sal veral onthou word vir die geveg tussen Lennox Lewis en Mike Tyson in 2002 in Memphis, Tennessee. Lewis het dié kragmeting om die WBC-, IBF- en IBO-titel met ’n uitklophou gewen. Cotton was ook in meer as 40 wêreldtitelgevegte die derde man in die kryt. Afgesluit Ná sy uittrede het hy vir die IBF gewerk en in die raad van direkteure gedien. Cotton het sy loopbaan met twee groot gevegte afgesluit. Die een was tussen Wladimir Klitschko en Alex Leapai, en die ander tussen Felix Sturm en Sam Soliman. Cotton het sy boks­loopbaan as lid van Paterson City se stadsraad begin. “Paterson het ’n legende verloor,” het die burgemeester André Sayegh aan die Paterson Times gesê. Randy Neumann, ’n swaargewig-aanspraakmaker in die 1970’s, sê Cotton was altyd vriendelik en behulpsaam om jonger skeidsregters ’n bietjie raad te gee.