DIE corona-virus-pandemie saai nie net verwoesting in die beroepsportwêreld nie, plaaslike sport sal ook moet sterk staan om aan die ander kant uit te kom. Son het ’n bietjie gesels met Mark Tommy, Madibaz se sportbestuurder, oor hoe plaaslike sportklubs kan verseker dat hulle bly voortbestaan. Volgens Tommy is dit belangrik dat die administrateurs van die klubs moet sterk wees en leiding verskaf in dié moeilike tyd. “Daar is ’n hele paar dinge om aan te werk, maar ’n klub waarvan die strukture nie duidelik is en wat nie goeie doelwitte het nie, sal sukkel. “Dis waarom die admin baie sterk moet wees,” verduidelik Tommy. Volgens hom moet klubs uitwerk presies wat hul doel is in die konteks van die gemeenskap. “Al wat klubs in die meeste gevalle moet doen, is om ’n veilige plek te verskaf vir juniors en seniors om hulle uit te leef.” Hy sê in die Northerns is dit veral belangrik dat klubs aan die kinders ’n veilige plek weg van die verkeerde dinge bied. “Ons klubs veg natuurlik teen die social ills van die gemeenskap. “Maar klubs sal dit net kan doen as die admins op so ’n manier opgestel is om leiding te verskaf.” Volgens Tommy moet admins ook mentors wees en steeds probeer help waar hulle kan. “Mense wat reeds deel was van admin-strukture, kan diegene help wat nou daarmee besig is. Hulle hoef nie aktief by die dag-tot-dag-besigheid betrokke te wees nie; leiding is goed genoeg.” Hy doen ook ’n beroep op ouers om hul kinders en die klubs by te staan. “Een groot ding wat ons deesdae in die gemeenskap mis, is die deelname van ons ouers. Ouers moet doodeenvoudig hul kinders bystaan, maar dit is om verskeie redes missing in die gemeenskap.”