’N COP van Sebokeng is Dinsdagaand op pad werk toe doodgeskiet toe sy en haar kollegas ’n moontlike misdaadslagoffer wou help. Brig. Vish Naidoo, nasionale polisiewoordvoerder, sê die cop is net ná 19:00 deur haar twee kollegas opgetel vir werk. Hulle was onderweg om by die Sebokeng-polisiekantoor aan te meld. “Terwyl hulle oppad was het hulle agterdogtig geraak oor ’n voertuig.” Naidoo sê dit het vir hulle gelyk of ’n persoon in die kattebak van die voertuig gedwing word. “Die bestuurder (van die polisievoertuig) het omgedraai om ondersoek in te stel, maar die aanvallers het op hulle geskiet.” ’n Koeël het die 40-jarige sersant, wat agter in die voertuig gesit het, agter in haar kop getref. Die span het na die hospitaal gehaas waar die beampte dood verklaar is. Die ander twee cops het geen beserings opgedoen nie. Genl. Khehla John Sitole, nasionale polisiekommissaris, het 'n 72-uur-aktiveringsplan begin om die moordenaars vas te trek. - TimesLive 