Rdl. Mark Kleinschmidt van wyk 60, Kaapstad, skryf (brief verkort): Ek glo in my gees dat gebed in krisistye die outomatiese opsie is vir dié wat geanker is in hulle geloof, hetsy die Islam, Christendom, Judaïsme, Hindoeïsme en so voorts. Vir so ver terug as wat ek kan onthou, is die Onse Vader op skool by ons ingedril voordat Suid-Afrika tot sekulêre staat verklaar is. Die wêreld het nog nooit so ’n enorme, ongeëwenaarde lockdown in 100 jaar ervaar nie. Ek glo ’n krisis is ’n geleentheid vir mense om in die gees te verenig en ’n bietjie persoonlike introspeksie te doen – en om hulpbronne te deel om teëspoed soos die Covid-19-pandemie te bowe te kom. Die mens se wil om te oorleef blyk sedert die plae in die Bybelse tye. Hulle sê MIV-positiewe babas “gedy” en vertoon ’n merkwaardige herstelvermoë danksy liefdevolle, menslike aanraking. En tog verhinder die Covid-19-pandemie menslike kontak. Ons moet ons afstand hou en aanraking beperk. Wat ’n klug maak dit nie van die menslike omhelsing nie! In my gees glo ek soos Paulus in Efesiërs 6 skryf: “Ons stryd is nie teen vlees en bloed nie, maar teen elke mag en gesag, teen elke gees wat heers oor hierdie sondige wêreld, teen elke bose gees in die lug.” Ek glo ons moet terugkeer na die basics, om ons naaste lief te hê soos onsself en om meer om te gee oor die lot van die armes, die vertraptes en gemarginaliseerdes. Is dit toevallig dat filmsterre, bekendes en hoës ook besmet word? Dis ’n aanduiding van menslike weerloosheid ondanks jou status of rykdom. Ek glo in my gees Covid-19 is ’n wekroep vir die wêreld om meer te bid in ons onderskeie gelowe. Voorbidding Is dit toevallig dat Covid-19 rondom die Paastyd en die aanvang van Ramadaan voorkom? Te veel toeval! Vir dié pandemie is baie voorbidding, goeie oordeel en diepe denke oor die mensdom se vermoë nodig om die plaag van Covid-19 te oorkom. Ons doen ’n beroep op ons mense om hierdie ramp in gebed na God te bring en om te onthou dat niks in die hele skepping ons van God se liefde sal skei nie; God kan alle dinge gebruik om ten goede saam te werk mits ons ons aan Hom oorgee (Rom. 8:28-39). Medeburgers, ek wil julle aanmoedig om kalm en biddend te bly en daarop te fokus om die Covid-19-plaag te oorkom