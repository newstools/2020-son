GEMEENSKAPSLEIERS vind verskeie maniere om hul organisasies en woonbuurt tydens die lockdown te help. In Vrygrond het die NGO Where Rainbows Meet die puik inisiatief geneem om hul naaste te help. Volgens die stigter, Mymoena Scholtz, het hulle met die Siyazenzela Sewing and Beading-projek saamgespan om vir dié organisasies sonder winsbejag broodnodige geld in te samel. Boonop maak hulle iets wat in alle gemeenskappe oor die wêreld heen broodnodig is: Maskers! Sy verduidelik: “Siyazenzela be­teken ‘ons doen dit self’. “Ons help vroue uit die kwesbare gemeenskappe, veral informele nedersettings, om op hul eie voete te kan staan. “Daardeur gee ons hulle die geleentheid om hul onafhanklikheid terug te eis. “Terwyl hulle deelneem aan die projek, kry die vroue drie keer op ’n dag kos. “Ons het al aan die begin van die lockdown begin maskers maak. “Dis gemaak met proudly South African-kleure en -materiale. Dit kos tussen R25 en R45. “Dis ons bydrae om mense teen die corona-virus te beskerm. “Ons sou dit baie graag gratis aan almal wou gee, maar die finansiële situasie laat ons nie toe om dit te doen nie.” Die vroue is agter die skerms besig met ’n puik projek wat mooi is en terselfdertyd mense kan help beskerm teen die virus wat sulke grootskaalse verwoesting saai. Enige een wat wil help, kan Scholtz by 073 261 8864 bel.