MEER as 500 pasiënte met tuberkulose en vigs word daagliks deur die Where Rainbows Meet Training and Development Foundation gevoed. Selfs kinders en kwesbare mense in die gemeenskap van Capricorn, Riemvasmaak en Vrygrond word by hulle gesondheidsprogram ingesluit. Mymoena Scholtz, die stigter, sê Covid-19 raak álmal. “Ons ondersteun die gemeenskap oor ons sien daar is ’n groot nood. “Vandat die skole toegemaak het, het ons die gemeenskap gevoed, maar veral ons kinders. “Met die uitbreking van die corona-virus het ons op die president gewag om vir ons regulasies te gee oor of ons moet oopbly of toemaak. Teruggeroep “Toe die president praat van ’n lockdown, het ons onsself as ’n noodsaaklike diensverskaffer beskou wat moet sorg dat ons gemeenskappe kos kry. “Hoewel ons eers ons deure gesluit het, het die gemeenskappe ons teruggeroep om die honger kinders kos te gee. “Selfs die klinieke en maatskaplike dienste het hul kliënte na ons verwys.” Scholtz sê dit was vir hulle ’n moeilike besluit om hulle deure oop te hou oor hulle die risiko verstaan. “Om die mense te dien is ons enigste visie. Al is dit net deur ’n gesonde maaltyd. Die uitdagings bly steeds dieselfde, want die nood is groot. “Die realiteit van al ons areas is baie hartseer. “As hierdie pandemie deur ons informele nedersettings moet versprei, sal daar nie kos in hierdie areas uitgedeel kan word nie. “Ons resources sal nie genoeg wees om met die corona-virus te deal nie. Gesonde “Maar ons glo as ons met hart en siel die gemeenskap dien, kan ons hierdie nare pandemie klop.” Scholtz sê oral in Kaapstad het mense bymekaargekom om kinders daagliks ’n gesonde maaltyd te gee. Sy sê hulle wil nou na ander areas soos Khayeli­tsha en Philippi uitbrei. Scholtz doen ’n beroep op gemeenskappe om oral te help waar hulle kan. “Ons het ’n gees van ubuntu wat ons aan die gang hou. Ons benodig die hulp van besighede en veral die regering. “Ons organisasie is ’n baken van hoop, maar ons kan dit nie alleen doen nie.”