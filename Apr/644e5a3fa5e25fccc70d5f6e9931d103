CAPE Umoya se belowende jong right winger Zakaria Henning droom al van die dag dat hy hoor daar kan weer soos normaal sokker gespeel word. Henning (18), ’n boorling van Woodstock, vertel aan Son hy cope tans maar swaar met die nasionale lockdown- situasie. Hy verlang na die gevoel van sy sokkerstewels aantrek, die bal voor sy voete en om teen die spoed van lig op die grasgroen sokkervelde van die Kaap te hardloop. “Ja, ek is ’n bietjie teleurgesteld oor wat ons moet doen,” laat hoor Henning. “Dit is buite ons beheer en op die oomblik hou ek my maar fiks. “Ek hoop rêrig ons kan gouer eerder as later terug op die sokkerveld wees.” Al het Henning reeds geproe hoe dit voel om semi-pro sokker in die Derde Liga van Safa Kaapstad te speel, is sy grootste achievement tot dusver om vir drie jaar lank sy land in die Gothia Cup te verteenwoordig. Dié toernooi word elke jaar in Swede gespeel, met die spelers wat uit amateurklubs gekies word om hul land te verteenwoordig. Henning het gesê: “Dit was ’n great opportunity om in daai wêreldbekende toernooi te kon gaan speel en boonop die laaste 16 uit 204 spanne te bereik.” Die tiener se volgende mission is om ’n volwaardige pro te word. Maar vir eers wil Henning seker maak hy help Umoya om sy Derde Liga-status te behou – en in die nabye toekoms tot die Tweede Liga terug te keer.