MY HANDE bewe so effens. Nee, ek het nie die virus nie. Ietsie anders. Withdrawal symptoms, om presies te wees. Want om die lockdown te maak met die meeste van my varkies op hok, moet ek rook. Yep, ek is ’n strawwe roker. Of was gewees. Want nou in die lockdown teen die virus, het daai !@#$%^ ook een van my klein plesiertjies weggevat. So ’n lekker sigaretjie as die senuwees knaag. Maar nou moet ek myself ration tot een ciggy so elke drie ure, anders gaan my entjies (en my nerves) dit nie hou nie. En dit is maar net een van die baie “simptome” van die lockdown. En nou vra mense vir my of die lockdown verleng gaan word. Dan is nie net ek screwed nie, maar soveel ander ook. En nee, ek praat nie hier van my en my ou bad habit nie. Die Reserwebank het mos juis dié week gepraat van amper 400 000 jobs wat verlore kan gaan as gevolg van die lockdown. En 1 600 besighede wat hulle deure sal moet sluit. So, ek weet nie hoe die regering en pres. Rama­phosa die figures gaan juggle om ’n extension te regverdig nie. Ek haal my hoed vir Cyril af, want hy het ’n baie ongewilde maar baie nodige besluit geneem om die virus te bekamp. Maar waar begin ’n mens ’n streep trek? Vat jy die kans dat die virus mense siek of dood maak? Of dat mense op die ou end van honger gaan sterf, want hulle het geen inkomste nie? Wat my terugbring na die sigaret-kwessie. Ja, dit word as non-essential beskryf. Maar hulle is tog seker essential vir die persoon wat in die fabriek werk wat daai sigarette maak, of hoe? En nou sit daai persoon sonder ’n inkomste. Ander sogenaamde non-essential sektore word ook geraak. As ek nou myself as ’n expert moet beskou op een gebied, is dit miskien die kar-wêreld. Maar die maak van karre word as non-essential beskou, en die fabrieke wat karre maak, is almal gesluit sover ek weet. Nie net is duisende jobs nou in gedrang nie, maar ’n groot hap uit die GDP is daarmee heen, want motorvervaardigers dra onder gewone omstandighede miljarde rand by tot die staatskoffers. En die lys gaan aan. Ek weet nie hoe Cyril dié ding gaan uitpluis nie, en ek wens hom sterkte toe. Nou wil ek eers ’n ciggy gaan rook …