DIE departement van korrektiewe dienste (DKD) het bevestig daar is nóg drie gevalle van Covid-19 in sy geledere. Die eerste aangemelde geval is by die St. Albans-gevangenis buite Port Elizabeth. Singabakho Nxumalo, woordvoerder van die DKD, sê die opsporingsproses is onderweg by St. Albans, waar 34 beamptes reeds onder kwarantyn geplaas is. Die mense sou Maandag getoets word deur die nasionale gesondheidslaborato­riumdienste. Hy het gesê nog ’n geval is by die DKD se hoofkantoor in Pretoria aangemeld. Volgens Nxumalo het ’n inmate by die korrektiewe sentrum­ in Oos-Londen ook Covid-19 onder lede. Dit bring die getal besmette inmates in dié fasiliteit op vier te staan. Altesame 25 beamptes van die DKD, van wie 23 in Oos-Londen is, het nou Covid-19. Dit beteken die totale getal gevalle binne die departement, insluitend die 4 inmates, is 29. Nxumalo het gesê die situasie by die korrektiewe sentrum in Oos-Londen word dopgehou. Volgens hom is dit van kritieke belang om alle beamptes en in­mates te toets. Hy het gesê die nodige sorg aan diegene wat positief getoets is, word geprioritiseer. Nxumalo het ook gesê diegene wat direkte kontak gehad het met die amptenaar by die hoofkantoor wat die virus opgedoen het, is reeds geïdentifiseer. Volgens hom word alle maatreëls in dié verband gevolg. Nxumalo het gesê die kantore, hysbakke en ander areas is reeds ontsmet. Volgens hom hou die departement aan saamwerk met die gesondheidsdepartement en ander rolspelers in hulle pogings­ om die virus te contain en die verspreiding daarvan te bekamp.