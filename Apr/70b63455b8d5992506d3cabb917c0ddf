DIE DA in die Oos-Kaap is baie bekommerd oor onthullings dat een van die kwarantyn sites wat in die Oos-Kaap geïdentifiseer is, gelink kan word met die LUR vir vervoer, veiligheid en skakeling, Weziwe Tikana-Gxothiwe. Die Mioca Bed and Break­fast in Cala word na bewering besit en geoperate deur die LUR se dogter, Kwakhanya Tikana. Marshall von Buchenroder, DA-hoofsweep in die Oos-Kaapse wetgewer, sê ernstige vrae moet beantwoord word oor hoe hierdie onderneming in die eerste plek as ’n kwarantyn site geïdentifiseer is. Vertroue Hy sê in ’n tyd soos hierdie moet die regering sy beste voet voor sit. As die regering die publiek se vertroue wil behou om sy prosesse te volg om die verspreiding van die corona-virus te voorkom, moet hyseker maak daar is geen gevalle van botsende belange of enige aanduiding van onbehoorlikheid of onreëlmatighede nie, sê hy. Dit is volgens die DA kommerwekkend dat die LUR van gesondheid, Si­ndiswa Gomba, gesê het sy het nie geweet die Mioca Bed and Breakfast in Cala is as ’n site vir kwarantyn gebruik nie. Von Buchenroder sê die DA gaan vrae stel aan Gomba én die LUR vir openbare werke, Babalo Madikizela. Die party eis ’n volledige verslag oor die saak. Hy wil onder meer weet watter kriteria gebruik is om die site te identifiseer en hoeveel die staat uitgegee het om die 14 pasiënte te akkommodeer wat tussen Woensdag en Vrydag by dié BnB onder kwarantyn was. Hy sê ’n volledige verslag gaan ook aangevra word oor ander verblyf­geriewe wat geïdentifiseer is. Hulle wil weet of background checks by hierdie fasiliteite gedoen is sodat soortgelyke voorvalle voorkom kan word.