DIE Britse en Ierse Leeus het ’n appeltjie te skil met die Springbokke wanneer hulle volgende jaar voet aan wal sit. Die Springbokke het onder die afrigting van Peter de Villiers die reeks in 2009 met 2-1 gewen. Snorre se troepe het die eerste toets op 20 Junie 2009 in Durban naelskraap met 26-21 gewen en dit ’n week later opgevolg met nog ’n naelbytsege van 28-25 op Loftus Versfeld. In die derde en laaste toets op 4 Julie op Ellispark het die Leeus egter hard teruggeslaan en die Bokke met 28-9 van hulle voete af gehardloop. Die Leeus besoek Suid-Afrika net elke 12 jaar. Dan speel hulle ag wedstryde, wat drie toetse insluit. Die twee spanne het sedert 1891 in 13 reekse teen mekaar gespeel, waarvan die Springbokke 8 en die Leeus 4 gewen het. In totaal is 46 wedstryde gespeel. Hiervan het die Bokke 23 gewen en die Leeus 17. Ses wedstryde het gelykop geëindig. Die Bokke het altesaam 600 punte aangeteken teenoor die Leeus se 516. Dit gee die Bokke ’n wengemiddeld van 13-11. DIE laaste Springbok-span wat teen die Britse Leeus gespeel het, was: Zane Kirchner, Odwa Ndungane, Jaque Fourie, Wynand Olivier, Jongi Nokwe, Morné Steyn, Fourie du Preez, Ryan Kankowski, Juan Smith, Heinrich Brüssow, Victor Matfield, Johann Muller, John Smit (k), Chiliboy Ralepelle, Beast Mtawarira. Bank: Bismarck du Plessis, Gürthro Steenkamp, Deon Carstens, Steven Sykes, Pierre Spies, Ruan Pienaar, Frans Steyn.