HEELWAT minder sterftes het oor dié Paasnaweek landwyd en in die Wes-Kaap plaasgevind omdat daar natuurlik heelwat minder voertuie op ons paaie was. Net drie mense het oor die naweek op Wes-Kaapse paaie gesterf. Verlede jaar was dié syfer 38. In 2018 het 27 mense in die Wes-Kaap op die paaie gesterf. Landwyd is daar vanjaar 28 sterftes op paaie aangemeld. In 2018 was dié syfer 162. Die nasionale minister van vervoer, Fikile Mbalula, sê dis te danke aan die lockdown. In die Vrystaat en Noord-Kaap was daar geen gevalle nie. Woensdagmiddag is 15 mense op die N2 tussen Mount Ayliff en Mount Frere in die Oos-Kaap dood toe ’n minibustaxi teen ’n vragmotor gebots het. Dié syfers maak natuurlik nie deel uit van die Paasnaweek se ongeluksyfers nie. Verwag Verlede jaar het 104 mense landwyd gesterf, 41% minder as in 2018. Bonginkosi Madikizela, Wes-Kaapse minister van vervoer, het gesê die laer ongeluksyfer was te wagte. Madikizela sê in die tydperk van 26 Maart tot 13 April het 75 478 voertuie op provinsiale paaie gery en 2 982 daarvan was vir openbare vervoer. “In dié tydperk is 16 mense op die paaie dood – 5 voetgangers, 3 drywers en 8 passasiers. “Net drie is op nasionale paaie dood en die ander in munisipale gebiede. “Een van ons hoofdoele is om seker te maak padgebruikers gee gehoor aan die rampbestuur­regulasies.” Volgens Madikizela is 303 mense vir oortreding van die Wet op Rampbestuur gearresteer en 540 boetes is uitgereik. Hy sê fake news het ook sy kop uitgesteek met ’n storie in die sosiale media dat duisende voertuie mense op die R61 (die Aberdeen-pad na Beaufort-Wes) vervoer. “Ons het 888 voertuie op die pad getel, waarvan 420 voertuie was wat mense vervoer het,” sê Madikizela.