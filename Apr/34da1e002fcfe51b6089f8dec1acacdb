RORY Duncan se ondervinding van in Europese toestande afrig, gaan dalk tog deurslaggewend wees in sy aanstelling as die Southern Kings se nuwe hoofafrigter. Daar word betroubaar verneem dat die Southern Kings se raad Duncan voor die aanvang van die nuwe rugby­seisoen as die nuwe hoofafrigter gaan aanstel. Dié boorling van die Oos-Kaap is verlede jaar ook genoem as ’n kandidaat om die Kings af te rig. Hy spog met Pro14-ondervinding op sy CV as afrigter van die Cheetahs in dié kompetisie. Dit was toe die Cheetahs hul debuut in dié Europese kompetisie gemaak het. Hy het ook in 2016 die Cheetahs tot die Curriebeker se Premierliga-titel afgerig en die rol as direkteur van rugby beklee. Duncan het in 2018 die pos van hoofafrigter by die Worcester Warriors oorgeneem – onder die waaksame oog van die direkteur van rugby, Alan Solomons. Hy was Duncan se afrigter en direkteur van rugby tydens die Southern Kings se eerste seisoen in Superrugby in 2013. Duncan het egter laas jaar gehoor hy is nie meer deel van die Warriors se toekomsplanne nie. Veral nie nadat hy met ’n terugkeer na afrigting in Suid-Afrika gekoppel is nie. Robbi Kempson, die Kings se direkteur van rugby, is na be­wering egter gretig om Duncan se dienste te bekom, want hy bring meer as net die hoedanigheid van hoofafrigter na die sukkelende Baaise span. Duncan, ’n voormalige slot, se insae in lynstaanwerk en skrumwerk sal as pluspunt dien vir ’n span wat grootliks met dié aspek van sy spel sukkel. Daar is egter ’n groot aanvraag na bruin en swart afrigters in leierskaprolle en die Oos-Kaap is reeds die bakermat van swart rugbytalent. En as die Kings na ervaring soek, word daar betroubaar verneem dat die voormalige Springbok-afrigter Allister Coetzee tans ’n vrye agent is. Coetzee se kontrak met die Canon Eagles-rugbyklub in Japan gaan na bewering nie hernu word nie. Al was sy tyd as Bok-afrigter stormagtig, spog Coetzee met ’n indrukwekkende CV. Hy het die Stormers in 2010 tot hul eerste Superrugby-eindstryd afgerig en twee keer die Currie Cup as afrigter van die Westelike Provinsie gewen. Of hy weer in sy loopbaan as hoofafrigter, met ’n direkteur van rugby oorhoofs in beheer, in rugby wil werk, is iets wat Coetzee dalk nie sal interesseer nie. Dit kan die Kings se raad nietemin baat om voelers na hom uit te steek vir sy dienste.