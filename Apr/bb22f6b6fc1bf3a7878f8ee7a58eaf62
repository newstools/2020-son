MINDERBEVOORREGTE kids wat gewoonlik hulle daaglikse maaltyd by die skool kry, kan binnekort weer by die skool eet – al is die skole nog toe. Die Wes-Kaapse onderwysdepartement het in ’n persverklaring aangekondig hy’t hard aan ’n oplossing gewerk om die sowat 483 000 leerders wat normaalweg binne skoolure by die voedingskema baatvind, te voed. “Ons het die naweek geld van die provinsiale tesourie gekry wat ons in staat stel om die leerders vir minstens twee weke ’n gesonde maaltyd te gee,” sê Kerry Mauchline, woordvoerder vir die Wes-Kaapse minister van onderwys, Debbie Schäfer. Mauchline sê die distrikskantore sal met die skole skakel en finaliseer wanneer en hoe die leerders kos sal kry. “Van die skole het aangedui dat hulle op Woensdae en Vrydae sal kos uitdeel, en ander weer op Dinsdae en Vrydae. Inisiatief “Daar is egter ook skole wat daagliks kos gaan uitdeel.” Die inisiatief het gister in werking getree. Sy sê die plan is nie vir die leerders om by die skool te eet nie, maar dat hul kos in houers, wat hulle self moet bring, geskep sal word. “Die oorsieners sal seker maak dat social distancing steeds toegepas word.” Mauchline sê hulle werk nou saam met die departement van maatskaplike ontwikkeling. Dit is ’n ingewikkelde saak om die voedingskema buite skoolure en in hierdie tyd te operate, sê sy. “Daar is baie kwessies wat gepaardgaan met die verskaffing van maaltye. Van die leerders gaan nie skool by hul naaste skool nie. “Ander leerders woon op plase wat ver weg van hul skole is. Ons is bekommerd oor die veiligheid van leerders wat ver moet stap om hul kos te kry. “Dis alles kwessies wat nog aandag nodig het.”