TERWYL die polisie aandag gee aan die toepassing van die lockdown, het diewe in die Eden-distrik die gaping gevat en die inwoners weer laat wakker skrik. Kakie Willemse vertel: “Dis veral die besighede wat nie-essensiële goedere verkoop en wat nou toe staan, wat deur diewe getarget word. “Die buurtwag moet maar nou die oë en ore van die polisie wees terwyl hulle lockdown-oortreders toekap. “Maar dis die drankwinkel in Nissenville wat seergekry het. ’n Bekende inbreker wat onlangs losgelaat is, het die arme drankwinkel gestroop. “Toe Saps sy huis skud, het hulle sterk drank in ’n streepsak onder die kooi gekry. “Dit was duidelik dat hulle wou smokkel met die buit van die drank. En hulle sou goeie geld gemaak het.” In Slangrivier was die laerskool drie keer die teiken van diewe. Die inwoners het nou hulle veiligheid opgeskerp. In Riversdal het ’n bekende kettingwinkel skade van meer as R10 000 gely toe diewe meer as een keer daar ingebreek het. ’n Bron na aan die polisie vertel: “In Kerkstraat, Ladi­smith, het vier skobbejakke hul luck by ’n perseel getry. “Maar wakker inwoners het toe die polisie in kennis gestel en die vier is aangekeer.” Disaster Management in Ladismith is ewe bedrywig. Hulle het ’n bakkie in die hoofstraat afgetrek en die bestuurder aangekla vir onwettige goedere soos okkapyp-olie. Tot Vrydag is daar 304 arrestasies in die Eden-distrik uitgevoer, sê Kenny Africa, die Wes-Kaapse verkeershoof.