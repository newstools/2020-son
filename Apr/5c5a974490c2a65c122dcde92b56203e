SMOUSE trek nog swaar. Dit ondanks veranderinge om verligting van die lockdown-regulasies te bring. Baie straatsmouse moes twee weke gelede hulle goed oppak en by die huis gaan sit nadat pres. Cyril Ramaphosa die lockdown afgekondig het. Die minister in die presidensie, dr. Nkosazana Dlamini-Zuma, het onlangs aanpassings gemaak wat toelaat dat smouse weer kan handel dryf – onder sekere voorwaardes. Een van die voorwaardes is dat dié wat nie permitte het nie, dit by hulle plaaslike munisipaliteit moet kry. Gister was die gewoolin woelige Town Centre in Mitchells Plain byna ’n spookdorp. Daar was net ’n paar kopers wat vir noodsaaklikhede gaan shopping doen het en amper geen smouse in sig nie. Twee straathandelaars, Charney en Monique White­, was doenig om die vis wat hulle in die Centre verkoop, skoon te maak. ’n Groep cops en soldate op patrollie het hulle genader vir ’n permit check. Dié permit, wat net vir twee dae geldig is, laat hulle toe om tussen 06:00 en 12:00 te smous. Die cops het Charney gewaarsku om stiptelik 12:00 te sluit. Charney (30) sê: “Ons het geen ander keuse nie. Dis al manier hoe ons geld maak. My ma-hulle smous nou al 31 jaar hier by die Centre. “Ons dink aan ons customers. Die mense soek nou vis. Dis Easter. Mense móét vis eet.” Monique (26) voeg by: “No fish, no heaven!” Charney sê aan Son hulle permit sou gister verval het, maar haar pa, Andrew White, was by die plaaslike munisipale kantoor om dit te hernu. “Ons moet ons eie inkomste maak, want niemand provide vir ons nie. “Die regering gee vir ons niks om tydens die lockdown kop bo water te hou nie. Wat van ons kinders? Wat gaan met hulle gebeur as ons nie mag werk nie?” Khayelitsha se Site B Centre was gister ook stiller as gewoonlik, maar nie dolleeg nie. Mense het buite die winkelsentrum tougestaan en gewag om te gaan koop. Daar was ’n paar smouse op straat, maar die meerderheid wat gaar vleis verkoop, was nêrens te sien nie. Silindokuhle Nciba sê nadat die lockdown verklaar is, het hulle die stalletjie gesluit en net van die huis af die besigheid gerun. Nciba (17) sê sy ma, Pamela Nciba, wou geen kans vat met die stock nie. “Ons was bang dat die polisie of die soldate sal beslag neem op ons stock. “Ons was byna twee weke by die huis voordat die regering gesê het ons kan weer verkoop. Vrot “Ons het sowat R2 500 verloor oor van die goed vrot geraak het. Selfs noudat ons terug op straat is, is daar minder mense wat koop. “Die meeste mense sit by die huis en sommige het nie eens geld om te koop nie.” Smouse moet ook volgens regulasies protective gear en sanitisers by hulle stalletjies hê.