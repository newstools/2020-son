AS JY ’n lekker movie soek om te kyk, moet jy dié een uitcheck. Die movie A Million Little Pieces is ’n rolprentverwerking van die 2003-topverkoperboek met dieselfde naam deur James Frey. Dis ’n emosiebelaaide vertelling van die skrywer se ervaring in ’n rehabilitasiesentrum in die 1990’s. As alkoholis en dwelmverslaafde het die 23-jarige James twee opsies – dood of rehabilitasie. Nadat hy op ’n vliegtuig wakker word met beserings aan sy gesig en geen benul van wat met hom gebeur het nie, besluit hy om na ’n rehab te gaan waar hy meer ontdek as net detox en terapie. Op sy reis om sy lewe, liggaam en siel te herstel, ontmoet hy soortgelyke gebroke siele met dieselfde doel as hy. Die movie is die bekroonde regisseur Sam Taylor-Johnson se nuutste projek met Aaron Taylor-Johnson in die hoofrol. Die draaiboek is deur Aaron en Sam geskep en spog met ’n sterk rolverdeling, insluitend Billy Bob Thornton, Juliette Lewis, Giovanni Ribisi, Charlie Hunnam en Odessa Young. Hoewel die movie nie terughou wanneer dit by die harde realiteite van verslawing kom nie, gaan dit ook oor die herstelproses en vier dit ook die liefde, vriendskap en hoop. Dit probeer om ’n realistiese beeld te gee van hoe ’n jong man homself red van selfvernietiging. “Jy lag en huil nooit so hard en intens soos wanneer jy besig is om te rehabilteer nie,” verduidelik die regisseur en draaiboekskrywer. “Dit was belangrik om die perfekte balans te vind tussen die lig en die donker. “Ek wil graag hê fliekgangers moet die movie positief ervaar en met hoop, eerder as wanhoop, sal wegstap.” A Million Little Pieces is tans op DStv Box Office beskikbaar.