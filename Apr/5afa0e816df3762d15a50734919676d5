DIE werker van Superspar by Zevenwacht-mall, wat positief getoets het vir Covid-19, was dae voor die toets reeds met siekverlof. Só sê die kruidenierswinkel in ’n ellelange statement wat hulle vroeër vandag op hul Facebook-blad geplaas het. Die winkel het omtrent onder kritiek gekom ná Son se berig. In die berig sê werkers hulle vrees vir hul veiligheid nadat hul kollega positief getoets is. Hulle sê ook nog vier ander werkers is in self-afsondering ná hulle tekens van die virus getoon het. Verder beweer die werkers hulle is gevra om stil te bly oor hul kollega wat positief getoets is. Superspar sê dit is onwaar en wil die rekord regstel. “Net een persoon is positief getoets en niemand anders het tekens van die virus getoon nie.” Die winkel se bestuur sê die werker het op 6 April ingebel om te sê sy voel nie siek nie. “As ’n voorsorgmaatreël het ons gevra dat sy nie moet inkom nie en liewer dokter toe te gaan. Sy is op 10 April getoets en op 14 April het sy die uitslae ontvang. Ons het voorheen verskeie valse alarms gehad, maar net een bevestigde geval van die virus. In geen stadium het ons werkers gevra om stil te bly hieroor nie.” Volgens die verklaring het die winkel wel as ’n voorsorgmaatreël drie ander werkers, wat nou saam met die personeellid wat positief is, gewerk het, gevra om in self-afsondering te gaan. Ons het elke dag kontak met hulle en hulle wys nog geen tekens van die virus nie.” Son het verskeie navrae gekry oor hoekom die winkel nooit toegemaak was ná die positiewe toets nie. Die winkel se bestuur sê die winkel is die aand van 14 April deur ’n gespesialiseerde maatskappye ontsmet. “Alle prosedures is gevolg om die risiko van die verspreiding van die virus te verminder. Ongelukkig kan die risiko nie heeltemal geëlimineer word nie en kan dit by enige plek waar noodsaaklike dienste, waar daar ’n konstante vloei van mense is, voorkom.