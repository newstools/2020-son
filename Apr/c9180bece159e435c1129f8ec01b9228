KAYLIN Swart het al baie in haar sokkerloopbaan gedoen, maar die Banyana Banyana-doelwagter wil nóg meer bereik. Soos baie ander meisies vertel sy dat sy eers met die seuns begin speel het, maar daar is baie van dié seuns wat vandag nie eens sal kan kers vashou by haar nie. “Ek het ook toe ek jonk was in die jaart en in die primêre skool begin speel, en was altyd die enigste meisie wat met die seuns gespeel het. “Ek het daarna by Glen­ville FC aangesluit. Dis waar ek ernstig begin speel het,” het Swart gesê. Sy vertel voor sy ’n doelwagter geword het, het sy amper in ál die ander posisies gespeel. “Nie heeltemal seker waarom nie, maar my pa het my eendag gesê ek moet probeer keeper staan toe ek vir die o. 11-span gespeel het. ‘Van daar was ek toe ’n keeper en het nie weer teruggekyk nie.” Sy noem sy het by Glenville FC geleer sokker speel en sy’t daar baie mentors gehad. “Ben Lewis, my uncle, was ook een van hulle. Hy het my baie gehelp en is ook die een wat my aan Liverpool blootgestel het.” Swart is nou ’n groot Liverpool fan. Een van haar gunsteling-spelers is Steven Gerrard. “Ek was eendag saam my uncle en het sokker op die TV gekyk. Hy het vreeslik aangegaan en dit is van daar af dat ek begin lief raak het vir Liverpool.” Sy vertel haar grootste inspirasie in vrouesokker is die Amerikaanse veteraan Hope Solo. Solo is sonder twyfel een van die grootste vrouesterre en Swart sê sy sal graag in Solo se voetspore wil volg. Gelukkig is Swart al goed op pad nadat sy haar debuut vir die nasionale span in 2016 teen Amerika gemaak het. Sy was ook voorheen in die nasionale vrouespan vir o. 17’s. Al was dit een van haar grootste oomblikke, vertel Swart toe sy en die res van die Banyana-span kwalifiseer vir 2019 se Wêreld­bekertoernooi in Frankryk, was dit net so spesiaal. “Ons het ’n Afcon-kwalifiseringswedstryd gespeel. “Toe ons wen, het dit be­teken ons kwalifiseer vir die Wêreldbekertoernooi. “Daardie gevoel was ongelooflik.” Swart speel tans in die Nasionale Vroueliga vir JVW FC, maar sê haar groot droom sal wees om oorsee te speel in een van die top-vroueligas. “As dit vir Liverpool sal wees, sal dit ’n groot bonus wees, maar as daar eendag ’n kans is, sal ek dit natuurlik vat.” Volgens haar is daar egter meer as genoeg talent in Suid-Afrika en moet die vrouestrukture net beter bestuur word vir die spel om te groei.