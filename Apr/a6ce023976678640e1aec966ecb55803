GREGORY Damons is sonder twyfel tot dusver die Chilli Boys se ster – en hy sê hy is gretig om weer op die veld te kom. Damons is soos die meeste van ons by die huis as gevolg van die nasionale lockdown weens die corona-virus-pandemie, maar dit beteken nie hy sit stil nie. “Ek het tot dusver nog elke dag geoefen, maar ek moet sê, dit is frustrerend om nie sokker te kan speel nie. Om net te oefen is nie dieselfde nie, maar vir nou is dit verstaanbaar,” sê Damons. Hy vertel die hele span moet elke dag 18:00 inklok vir ’n vergadering. “Ons het individuele programme wat ons moet volg en ons moet elke aand terugvoer gee. Ek moet ook sê: Ek geniet die nuwe breier, Rhulani Mokwena, se metodes.” Hoewel Damons en die res van die span nog nie baie tyd saam met Mokwena op die veld deurgebring het nie, sê Damons dit is die eerste keer dat hy so ’n professionele ervaring met ’n afrigter het. “Mokwena is baie anders as van die ander tradisionele afrigters. Hy hou van data ontleed en ek moet sê: Ek is baie beïndruk met hoe hy dinge doen.” Volgens Damons sal dit goed wees vir die klub as Mokwena kan aanbly. “Mokwena hou van ontwikkeling. Selfs die Diski-span oefen almal saam met die senior span. “Ek dink hy is definitief die soort afrigter wat Chippa kort.” Damons het self ’n goeie indruk gemaak met sy debuutseisoen in die Premier­sokker­liga. Daar is altyd die moontlikheid dat ander spanne hom dophou, maar die plaaslike held sê hy gaan nêrens nie. “Ek is gelukkig by Chippa. Ek het nog twee jaar oor op my kontrak met hulle. Ek wil graag die span help groei So, ek is meer as gelukkig om in die Baai te speel. “Ek dink nog spelers uit die Baai moet by die span aansluit. Dit sal ons nog sterker maak.”