“OM DIE glimlagge op mense en kinders se gesigte te sien wanneer ons die kospakkies oorhandig is, om die minste te sê, ongelooflik. Dit maak dit wat ons doen, absoluut die moeite werd.” Só sê Rodney Gelant van Oudtshoorn Top Model Academy wat die afgelope twee weke saam met sy span kospakkies aan behoeftige en werklose persone, asook pasiënte oorhandig het. Volgens Gelant kon hulle dit nie doen sonder skenkings en in samewerking met verskeie instansies nie, waaronder ook die Oudtshoorn Polisie. “Die polisie het ook deel geraak van hierdie projek en ons is baie dankbaar daarvoor. “Ons kon nie self al die kospakkies uitdeel nie omdat ons by die Covid-19-inperking moet hou, maar te danke aan almal wat betrokke is, kon ons tot dusver ál ons pakkies uitdeel.” Volgens Gelant het hulle verlede week ’n groot skenking ontvang en kan hulle vandeesweek met die uitdeel van kospakkies voortgaan. “Die nood daar buite is groter as wat die meeste mense besef,” sê die barmhartige Samaritaan. Hy sê hoewel hulle grotendeels staatmaak op donasies, dra hy en sy span ook self uit hulle eie sak by, soos vir brandstof. “Deur genade van Bo kan ons die lewe vir ander mak­liker maak.”