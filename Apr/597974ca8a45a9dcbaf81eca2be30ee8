NIEMAND kan die Madibaz in die Varsity Shield vang nie. Maar soos baie ander sportkodes, moet hulle nou weens die corona-virus-pandemie wag op hulle promosie. Die kans dat enige rugby nog in dié reeks gespeel gaan word, is baie skraal. So, die Madibaz wag basies net vir die organiseerders van Varsity Sports om ’n besluit te maak oor hulle promosie. Die Madibaz het twee wedstryde oorgehad voordat die corona-virus-pandemie alle sportbyeenkomste tot stilstand gebring het. Dit is belangrik vir die Madibaz om die Shield-titel te wen. Van die begin van die seisoen af het die afrigter, Jarryd Buys, beklemtoon dat hulle belangrikste prioriteit is om bo-aan die gekombineerde puntelys vir die 2019/’20-seisoen te eindig. Dít is omdat die promosie tot die Varsity Cup nie afhang van wie die Shield-­ titel wen nie, maar van watter span die meeste punte gedurende die twee seisoene het. Al het hulle in Februarie ’n nederlaag teen die Walter Sisulu Universiteit (WSU) beleef, was die Madibaz bo-aan die puntelys toe die corona-­virus alles gestop het. Hulle sit op 46 punte, 6 voor CPUT in tweede plek. Al sou CPUT sy laaste wedstryd wen, sou hy nie die Madibaz kon vang nie. Ntsikelelo Ngcakana, die Madibaz se bestuurder van rugby, het egter gesê hulle gaan niks as vanselfsprekend aanvaar nie. “Die huidige situasie is iets wat ons met sensitiwiteit moet hanteer. Ons ondersteun die rigting wat die Varsity Cup inslaan. “Hulle sal ons die groen lig gee sodra dinge regkom. “Ek glo nie die kompetisie sal gekanselleer word nie. Daar sal ’n resolusie op die tafel wees om die weg te bepaal.” Ten opsigte van die spelers het Ngcakana gevoel dat hulle die tydjie af tot hulle voordeel kan gebruik. “Op ’n manier kan dit eintlik ’n bedekte seën wees, want dit sal die spelers in staat stel om hulle akademiese verpligtinge in te haal,” het hy gesê. “Ons boodskap aan die spelers is om fiks te bly, die tyd verstandig te gebruik en op hulle studies te konsentreer.”