DIT lyk asof mense min gespin is oor die verspreiding van die corona-virus by die Superspar-winkel in die Zevenwacht Mall. Gister was daar ’n lang ry buite dié winkel – al is vier werkers in die winkel reeds positief getoets vir die corona-virus. Dié getal gaan na verwagting nog styg noudat ál die personeellede gevra is om hulle te laat toets. Drie mense is Woensdag positief getoets vir die virus­. Hulle volg op die eerste werker wat verlede week positief getoets is. Die winkel het egter nie sy deure ná die bevestigde geval gesluit nie. Werkers wat anoniem wil bly, sê ná die nuwe gevalle is hulle almal getoets. “Die winkel is toegemaak. Maar ons is ook meegedeel dat ons môre (vandag) terug moet wees.” Vrees Son verneem dat gesinslede van die eerste werker van Superspar wat verlede week positief getoets is, ook die virus onder lede het. “En dit is nou ons grootste vrees. Ons woon in klein huisies met al ons kinders en kleinkinders bo-op ons. Wat as ons nou die virus na huishoudings toe gebring het?” sê ’n werker. Die werkers sê dit lyk asof die bestuur van die winkel net geworry is oor die winste. “Ons word geprys oor die diens wat ons lewer en al wat jy hoor is hoe goed die winkel doen. “Maar daar word bitter min gepraat oor ons vrese vir die virus.” Toe Son oor die eerste bevestigde voorval berig het, wou inkopiegangers weet hoekom die winkel nog nie sy deure toegemaak het nie. Die bestuur het toe teruggekap en gesê hy het die regte prosedures gevolg en dat die winkel wel ontsmet is. Die bestuur het kopers op die winkel se Facebook-blad ingelig oor die nuwe gevalle. “Nadat ál ons personeellede vir Covid-19 getoets is, het van die toetse positief teruggekeer. Kontak “Die winkel sal vir die res van die dag toe wees. Die betrokke lede is in isolasie. Die winkel sal môre 08:00 weer oop wees met ons reserwespanlede.” Mark van der Heever, ’n woordvoerder van die Wes-Kaapse gesondheidsdepartement, sê die winkel is gereeld in kontak met die departement. “As daar nuwe gevalle is, word die winkel toegemaak. “Dit is nie ’n vereiste dat die winkel 48 uur toe moet wees nie.” Hy sê as daar veelvuldige gevalle is, moet die hele span onder kwarantyn geplaas word en ’n ander span moet dan werk. By Son se besoek aan die winkel was daar baie kopers wat die winkel besoek het. Die meeste van hulle het maskers gedra.