DIE cops moes intree toe honderde werklose mense Woensdag na die departement van arbeid in Somerset-Wes opgeruk het. Die mense is weens die lockdown werkloos gelaat. Hulle wou dringend aansoek doen vir hul werkloosheidstoelae. Dís nadat pres. Cyril Ramaphosa Dinsdagaand bekend gemaak het meer as R1 miljard is reeds uit die Werkloosheidsversekeringsfonds (UIF) aan werkers betaal. Maar as gevolg van die corona-virus is die departement van arbeid se deure gesluit. Alle aan­soeke word aanlyn hanteer. Teboho Thejane, woordvoerder van die departement van arbeid, sê die uitbetalings vorder goed. Thulas Nxesi, minister van arbeid en indiensneming, sê hulle het reeds die gewone voordele betaal én geld vir hul Covid-19 Temporary Employer/Employee Relief Scheme. Nxesi sê dis om te verseker dat dinge nie tydens die lockdown vir werkers ongerieflik raak nie. Hy verduidelik: “Net vandag (Woensdag) het die Werkloosheidsversekeringsfonds R92 miljoen uitbetaal. “Dit het die totaal vanaf 16 April tot nou tot net onder R1,8 miljard gebring. Hierdie betalings is aan 790 150 werkers gemaak. “In sommige van die gevalle is betalings in net 24 uur gedoen. “Dit is benewens die betalings wat die fonds aan gewone beguns­tigdes gedoen het. “Betalings vir swanger vroue, afgedanktes en ander begunstigdes staan op R804 miljoen vanaf die begin van April. Soos deur die president aanbeveel, maak ons seker ons maak dinge tydens die lockdown makliker.” Nxesi vra dat nog werkgewers aansoek doen vir verligting sodat geen werkers uitgelaat word nie.