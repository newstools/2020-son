DIE Northern Areas Football Association-sokkerklub Glenville Celtic FC het ’n gevaarlike topvyf. Hierdie vyf sal selfs teen ’n internasionale topvyfspan goed vaar. Die breier van Glenville, Revino “Vino” Trumpeter, is al die afgelope 25 jaar by die klub betrokke. Hy het met Son gesels oor die vyf beste spelers wat hy al oor die jare gesien het. Snaaks genoeg het een van die vyf spelers nog nie in die Premiersokkerliga (PSL) gespeel nie. “Ek het as speler en afrigter oor die jare al baie talent gesien, maar die volgende vyf was en is van die beste,” het Trumpeter gesê. Die PSL se mees bekroonde speler (ses titels), Daine Klate­, staan sy plek in die klub se geskiedenis vol. Klate het vir Orlando Pirates, Wits en Chippa United uitgedraf. “Klate was so ’n jong, dun mannetjie toe hy hier begin het. Hy het ’n groot hart gehad en was natuurlik vinnig, met ’n giftige linkervoet vir ’n cross. “Hy en Elrio van Heerden het gewoonlik baklei oor wie die meeste doele kon aan­teken. Hy was 14 toe hy weg is, maar dit was duidelik dat hy ’n groot talent is.” Nog ’n yster is Jermaine Christian, wat laas vir Highlands Park gespeel het. “Mense het in ál sy junior vlakke altyd gedink Chris­tian is ouer. Dis omdat hy lank en sterk is. “Dit het hom vinnig na die top gevat; hy het sy land reeds op o. 17-vlak verteenwoordig. Hy het vir Moroka Swallows en Santos FC gespeel. Hy was ook die topdoelskieter vir Highlands Park toe die klub promosie na die PSL gewen het.” Een van die land se beste jong spelers kom van Glenville: Denwin Farmer. “Toe hy jonk was, kon ’n mens sien hy sal ’n goeie speler wees. Hy is ’n verskriklik goeie verdediger en kan die spel goed lees. “SuperSport het hom by die Engen-toernooi vir o. 15’s raakgesien en hy’t hom as 16-jarige by hulle aangesluit. Hy het toe na Maritzburg United geskuif en is nou ’n staatmaker by Baroka FC.” Die enigste speler wat nog nie in die PSL uitgedraf het nie, is die witwarm doelskieter Diego Appollis. Appollis het die afgelope seisoen uitgeblink by Chippa United se MultiChoice Diski-span. Hy het 13 doele aangeteken. “Hy het baie potensiaal, hoewel hy aan die begin nie dinge ernstig opgeneem het nie. Hy is nou vuurwarm en moet dopgehou word.” Die asemrowende Elrio van Heerden is ook op Trumpeter se lys. “Elrio was op junior vlak ’n goal-scoring-masjien. Hy het net drie senior wedstryde vir die klub gespeel voordat die School of Excellence hom opgeraap het. “Daarna is hy oorsee om vir verskillende klubs te speel. “Hy het ook op ’n jong ouderdom vir Bafana Bafana gespeel. Vandag is hy hoof­afrigter van die Madibaz.”