BUILT on the Rock Ministries­ in George is van die eerste kerke wat uitgereik het om haweloses deur die Covid-19-krisis te help. Volgens apostel Riedewaan Leonard reik die gemeente gereeld met die evangelie uit en dit bring hoop waar die nood baie groot is. Past. Leonard sê: “Baiekeer gaan dit maar moeilik, want die meeste tye moet ons ons eie finansies gebruik om te help, maar die Here gee altyd die uitkoms. “Dit was so geseënd dat ons oor die Paasnaweek 93 kospakkies en Paaseiers kon uitdeel. Dit het groot vreugde gebring. “Ons is so dankbaar vir die hartlike bydraes van past. Morton Gericke, die Love George Serve George-groep en Imran Jajbhay Direct Wholesalers. Mag die Here hulle ryklik seën.” Past. Ashley Peterson, wat ook by die gemeente betrokke is, vertel op sy beurt dis vir hulle belangrik om uit te reik na die gemeenskap en die verskil te wees. Jacoba, Leonard se vrou, sê veral in dié tyd moet die mens nader aan die Here beweeg. “Ons moet ons verneder in gebed, dan gaan die Here ons land genees. Die Here tug dié wat Hy liefhet en Hy wil die volk tot orde roep,” sê sy. Evangelis Abby Peterson, wat ook lid van die gemeente is, sê net gebed en vas gaan “ons deur die krisis dra. “Ons wil ook ons dank uitspreek teenoor past. Willie en Debbie Bruce van die leraarsforum vir hul ondersteuning in dié tyd. “Wees sterk en vol moed. Ons sal in die stryd oorwin. Wees veilig en bly by die huis. Saam kan ons ’n verskil maak, is ons leuse by die gemeente.” Kontak apostel Leonard gerus by 082 887 9560 of past. Peterson by 063 248 9493 of stuur ’n e-pos na botrministries@gmail.com.