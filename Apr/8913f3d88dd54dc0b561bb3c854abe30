NOG drie werkers van Superspar by Zevenwacht-mall het positief getoets vir die corona-virus en die getal sal na verwagting nog styg. Die werkers het Woensdag hul uitslae gekry. Dit volg na een persoon verlede week reeds positief getoets is vir die virus. Die winkel se deure is egter nooit na die bevestigde geval gesluit nie. Werkers wie anoniem wil bly, vertel na die nuwe gevalle is almal getoets. "Die winkel is toe toe gemaak. Maar ons is ook meegedeel dat ons Donderdag moet terug wees." Son verneem dat gesinslede van die eerste werker van Superspar wat verlede week positief getoets het, ook die virus onder die lede het. "En dit is nou ons grootste vrees. Ons woon in klein huisies met al ons kinders en kleinkinders bo-op ons. "Wat as ons nou die virus na ons huishoudings toe gebring het?" Die werkers sê dit blyk of die bestuur van die winkel net geworry is oor hul wins. "Ons word geprys oor die diens wat ons lewer en al wat jy hoor is hoe goed die winkel doen. Maar daar word bittermin gepraat oor ons vrese vir die virus." Nadat Son oor die eerste bevestigde geval berig het wou inkopiegangers weet waarom die winkel nog nie sy deure toegemaak het nie. Die bestuur het teruggekap en gesê hulle het die regte prosedures gevolg en dat die winkel wel ontsmet is. Shoppers is deur die bestuur ook op hul Facebook-blad oor die nuwe gevalle ingelig. "Na al ons personeellede getoets is vir Covid-19, het van die toetse as positief teruggekom. Die winkel sal vir die res van die dag toe wees en die betrokke personeel is in isolasie. "Die winkel sal môre (Donderdag) om 08:00 weer oop wees met ons reserwe spanlede."