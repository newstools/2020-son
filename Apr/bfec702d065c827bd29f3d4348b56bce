NURSES is bang vir die corona-virus. Só sê ’n woordvoerder van die Democratic Nursing Organisation of South Africa (Denosa) oor die gesondheidswerkers se tekort aan opleiding en protective gear om die virus te bekamp. Volgens die provinsiale sekretaris van Denosa, Danver Roman, het die departement van gesondheid nog nie na hulle teruggekom ná ’n vergadering Maandag hieroor nie. Die vakbond het met die bestuur van die departement vergader oor sy kommer rondom die veiligheid van verpleegsters met hul taak tans. Roman sê ingevolge die departement se huidige beleid moet ’n nurse wat blootgestel word aan ’n moontlik besmette pasiënt, haar siekverlofdae gebruik as sy besluit om haarself te isoleer. Volgens hom lê die onus by die nurse om te bewys dat sy by die werk besmet geraak het. Anders word sy nie op spesiale verlof geplaas as sy kwarantyn moet ondergaan nie. Roman sê hy verstaan daar is ’n tekort aan maskers wêreldwyd, maar hy kan nie verstaan hoekom die departement nie in staat is om eens gewone chirurgiese maskers vir verpleegsters te kry nie. Nog ’n knelpunt is dat die meeste verpleegsters geen opleiding het oor hoe om pasiënte te hanteer wat die corona-virus het nie. Gebreke “Hulle kry ook geen sielkundige dienste nie. Mense is bang,” sê Roman. Son het verlede week berig die eerste vrou wat by ’n kiniek in Khayelitsha positief getoets is vir Covid-19, is vir ure sonder kos en water in isolasie gelos. Volgens Roman kan mense hul lewe verloor oor al dié gebreke. Roman voeg by: “By die Eersterivier Hospitaal is die mense sowat twee weke gelede aan Covid-19 blootgestel. Die departement sê hulle kon nie by die huis gaan sit nie, want hy het nie genoeg mense nie. “Gee die mense opleiding en equipment.” Roman voeg by Denosa ondersteun wel die lockdown. Die Wes-Kaapse minister van gesondheid, dr. Noma­french Mbombo, het vroeër vandeesweek erken daar is ’n tekort aan maskers. Sy het die publiek gevra om nie die N-95-maskers te gebruik nie, want mediese werkers het dit meer nodig.