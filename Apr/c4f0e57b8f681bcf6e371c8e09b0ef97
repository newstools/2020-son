DIE Chippa United-breier, Rhulani Mokwena, sê omdat hy nie soos die meeste afrigters die luxury van ’n sokkeragtergrond het nie, moet hy harder werk as die ander. Mokwena het onlangs oorgeneem by die Chilli Boys. Ten spyte van die corona­virus-pandemie, wat sokker tot stilstand gebring het, is die breier besig. Volgens hom is die feit dat hy nie kan ophou werk nie, een van die groter verskille tussen hom en die meer tradisionele breiers. “Ons kan nie fisiek oefen of speel nie, maar dit beteken nie ons kan nie aan taktiese planne werk en verdere beplanning doen om te ver­seker dat ons wanneer ons weer kan speel, so gou moontlik op dreef kan kom nie,” verduidelik Mokwena. Hy is boonop net 33 jaar oud. Dis baie jonk vergeleke met die meeste afrigters. Baie spelers speel nog op dié ouderdom en selfs ouer. Mokwena het ook nooit beroepsokker gespeel nie. Hy het wel onder van die beste afrigters geleer, soos Pitso Mosimane, Steve Komphela en Muhsin Ertugral. “Dit is iets waarteen ek moet veg, maar ek was iets soos 24 toe ek met Komphela begin saamwerk het. Ek was heel verbaas toe hy my nader. “Dieselfde met Pitso. Die breiers het iets in my gesien en ek is dankbaar vir wat hulle my geleer het.” Mokwena glo ook breiers moenie net sokker afrig nie; hulle moet ’n identiteit en filosofie by klubs afdwing. Ongelukkig is hy in die unieke posisie dat hy net tot aan die einde van die seisoen aangestel is. Volgens hom worry hy nie daaroor nie. Hy beplan vir langer as net sy kontrak. “Deesdae se sokkerbesigheid is wreed. “Sommige afrigters hou gemiddeld 18 maande. Ten spyte daarvan voel ek steeds ek gaan nie my werk reg doen as ek nie alles implementeer wat ek wil nie.” Mokwena erken dit is moeilik. Die breier het nie eens die voorreg van ’n transfer window om spelers in die te bring nie. Maar omdat hy baie op ontwikkeling konsentreer, pla dit hom nie. “Chippa moet relegasie oorleef en kan steeds die Top-8 behaal. “Net omdat daar nie vir my ’n transfer window was nie, beteken dit nie ek het nie opsies nie. Dit is juis waarom die Diski-span ingetrek is en saam met die senior span oefen. Van die Diski-spelers kan so goed wees soos nuwe spelers. Dit is opsies waarna ek moet kyk.”