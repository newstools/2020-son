MEER as 100 minderbevoorregte inwoners van Kalksteenfontein was oorstelp van vreugde toe hulle Woensdag met ’n warm bord kos by hulle huise bedien is. Dié inwoners is ’n week gelede van hulle etes – wat deur die Oosthuizen-egpaar van Kalksteen bedien word – ontneem weens die corona-virus-pandemie. Nydia vertel sy en haar man, Seth, het vir drie jaar die voedingskema uit hulle eie sak ge-run. “Ek het gesien daar is ’n nood in ons gemeenskap en ek het soggens pap gemaak wat ek van die kerk af uitgedeel het. Maar daar het issues by die kerk gekom en ek het toe van my huis af bedien.” Later het die pap ’n warm brunch geword. Projek “Ons maak kerrie, briyani, samp en bean met stew, en altyd groente ook by.” Nydia sê die departement van maatskaplike dienste het hom aan die begin van die jaar by hul projek aangesluit en gee ook ’n skenking. “Ons het voor die lockdown by die gemeenskapsaal bedien, maar ons is toe ingelig ons moet eers wegbly. Ná ’n week van oproepe oor en weer maak, het ons toestemming gekry om van deur tot deur te gaan.” Die inwoners was baie bly om die egpaar by hul huise te sien. Een inwoner het die egpaar geloof en gesê: “Ons waardeer dat u tot by ons huise kom. Nie enigeen sal sommer daai doen nie.” Van hulle het die egpaar ook gevra om vir hulle te bid. Nydia sê hul grootste uitdaging is waar hulle ná die lockdown hul kos gaan kook en bedien. “Ons gewone mense is 136, maar ons kan op ’n dag tot 300 mense bedien. Ons maak die kos in ’n 100F-pot. Ek kan dit nie in my wendyhuis doen nie. My plek is te klein vir dit. Oopgemaak “Ons wag steeds vir die Stad Kaapstad om die gemeenskapsaal vir dié doel aan ons uit te verhuur. ’n Ander uitweg sal ’n perseel van ons eie wees.” Kalksteen Ministries het hulle deure tydelik oopgemaak vir die kos om daar gekook te word. 