SCOTTSDENE se sypaadjie-bewoners sit in vrees dat hulle toegesluit kan word as hulle na water moet gaan soek. Dit volg nadat een van hul kinders deur die polisie opgetel is toe hy water by familie gaan vra het. Die inwoners woon al die afgelope twee jaar op ’n sypaadjie in seilhokke nadat hulle uit fletse gesit is wat hulle onwettig beset het. Woed Sedertdien het hulle geen toilet- en watergeriewe nie. Met die corona-virus wat nou onder ons woed, is dit vir die inwoners kommerwekkend om sonder hierdie gerief te woon. Willem Rudolf, ’n inwoner, vertel aan Son hierdie geriewe is vir hulle nou belangriker as ooit tevore. Hy sê: “Ons vrees die virus. Die polisie kan ons optel as ons by ons families water gaan soek of die toilet wil gebruik. “Om ook ’n nommer 2 in die hokkies te vat, is ’n risiko, want jy kan siektes optel. “Ons sit nou in sak en as oor ons nêrens kan beweeg nie. Ons en ons kindertjies moet bad, maar sonder water is dit onmoontlik. “Selfs wanneer ons moet kos berei, kan ons dit nie doen nie, want daar is nie water nie.” Rudolf vra dat die Stad Kaapstad hulle aan die hand sal vat deur vir hulle huisvesting te gee. Hy sê: “Die City het die hawelose mense aan die hand gevat. “Hier by ons is fletse wat leeg staan, so terwyl ons nou op straat lê, kan hulle dit maar aan ons gee. “Hier is mense tussen ons wat al meer as 25 jaar op die waglys is. “Dis moeilik om te sien hoe kinders huil vir water. “Die mense wat in die fletse woon, mag ook nie vir ons water gee nie en word deur securities dopgehou.” Rdl. Grant Twigg sê aan Son hy het reeds aksie geneem om die inwoners te help. Twigg sê: “Ek het hulle kontakbesonderhede gegee vir gesondheid om hulle te skuif na Strandfontein of Paint City. Dit is waar ons straatmense bedien word.”