SOWAT R360 miljoen. Dít is omtrent hoeveel dit sal kos om genoeg kospakkies te koop vir huishoudings wat swaar trek tydens die corona-virus-krisis. En dis nét in die Baai! Hier bevraagteken die inwoners in die noordelike gebiede hoeveel food parcels nou eintlik aan elke wyk gegee is en wie almal die begunstigdes was. ’n Groep mense het Dinsdagoggend na die kantoor van Luyolo Nombola, raadslid vir wyk 31, opgeruk om antwoorde te soek. Toe Nombola nie wou uitkom nie, was een van die anties erg geïrriteerd. “Nee, sy ma se d**s,” het sy geskel. “Ons is amper dood van die honger. Ons soek antwoorde!” Wyk 31 bestaan hoofsaaklik uit Mis­sionvale, maar ook Balfour Heights, oftewel Smartie Town, en Algoapark. Valerie Bagoes (38) het Nombola toe gebel. “Hy wou ook nie uitkom nie. Ons het hom gesê hy kan ’n maskertjie aansit as hy dan nou dink ons het die corona(-virus) – maar hy’t geweier. Hy sê hy’s under lockdown.” Nog ’n resident, Collette Windvogel (43), was omgekrap. “Die councillor moet iets doen omtrent die saak,” het sy demand. “Ek is ’n ma van drie kinders en ek het onlangs my werk verloor. My kinders kry nie grants van die government nie. “Op die oomblik in my huis is daar nie eens ’n krummel brood om te eet nie. Ek moet aanhou loop en vra by die mense … Ek is moeg gevra.” Son verneem dat elkeen van die 60 wyke in die Nelson Mandelabaai 72 kospakkies by Sassa gekry het. Dit is dan deur die raads­lede aan kwalifiserende inwoners uitgedeel. Kriteria Edmund van Vuuren, DA-woordvoerder oor maatskaplike dienste, sê daar is hopeloos te min geld beskikbaar gestel. Van Vuuren verduidelik: “Daar is sowat 264 312 huishoudings wat onder die bestaansminimum leef en om die nodige hulp in die vorm van kospakkies suksesvol te kan aanpak en verskaf, sal die departement van maatskaplike ontwikkeling ’n geraamde begroting nodig hê van R359,2 miljoen.” Volgens Van Vuuren was daar net R45,5 miljoen beskikbaar. “Die kriteria vir kwalifikasie is dat aansoekers nie ’n maatskaplike toelaag of enige ander inkomste moet ontvang nie,” pak hy uit. “Verwysings word deur die wyksraadslid gedoen en dit word dan goedgekeur deur Sassa as die finale arbiter. “Diegene wat nie kwalifiseer nie weens die streng kriteria wat deur Sassa gestel is, word verder deur maatskaplike ontwikkeling se amptenare ondersoek en gekeur vir ’n moontlike kospakkie uit die beskikbare R5,2 miljoen. Gereageer “Die kriteria hier is dat, al is daar ’n inkomste, kan die huishouding nie volhou word nie,” sê Van Vuuren. Nombola het glad nie gereageer op Son se versoeke om kommentaar nie.