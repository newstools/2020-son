DIE Republiek van Ierland se sokkervereniging (FAI) het sy manager, Mick McCarthy, summier gepos en vervang met Stephen Kenny om die land tot nuwe hoogtes te lig. Die 48-jarige Kenny, wat in beheer was van die o. 21-span, sou die 61-jarige McCarthy in elk geval ná die Euro 2020 vervang het. Maar met die uitstel van die uitspeelwedstryde en die toernooi self tot 2021 weens die corona-virus-krisis, is die FAI-plan versnel. McCarthy is in November 2018 aangestel vir ’n tweede stint met sy geboorteland se span. Volgens Gary Owens, interim- uitvoerende hoof van FAI, is dit ’n “moeilike situasie” waarin hulle hulle bevind. “Veral vir Mick en Stephen te midde van die Covid-19-pandemie en die uitwerking daarvan op die sokkerkalender,” voeg hy by. “Ek wil albei manne bedank vir hulle professionalisme en dat hulle begryp waarmee ons te doen het,” het Owens namens die president, Gerry McAnaney, in ’n verklaring gesê. “Hierdie is ongekende omstandighede.” Die verklaring dui ook aan dat McCarthy en Kenny ooreengekom het dat laasgenoemde wel die leisels by eersgenoemde sal oorneem. Owens sê: “Albei mans het ooreengekom oor die oordrag in die lig van die vertraging van die uitspeelwedstryde vir die Europese Kampioenskapstoernooi weens die Covid-19-pandemie. “Mick se kontrak sou op 31 Julie verstryk het ná die eindstryd van die Euro 2020, met Stephen wat aanvanklik op 1 Augustus uit sy o. 21-rol sou skuif. “Dié skuif gee Stephen oorgenoeg tyd om te beplan vir die semi van die Europese Kampioenskapstoernooi se playoffs teen Slowenië later in die jaar.” Die voormalige Dundalk manager se eerste wedstryd in beheer is die Iere se uitspeel-halfeindstryd in die Europese Kampioenskapstoernooi teen Slowenië. Dis oorspronklik gereël vir 26 Maart, maar is dié week tot verdere kennisgewing uitgestel. Hulle hoop om teen vroeg Junie te speel as die corona-virus-pandemie dit teen dan toelaat.