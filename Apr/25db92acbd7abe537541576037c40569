DIE Engelse Premierliga kan ’n verlies van sowat £1 miljard (R22,5 miljard) ly as die 2019/’20-seisoen nie voltooi word nie. Boonop loop Engelse sokker die gevaar van klubs en kleiner ligas wat hulle deure sal moet sluit weens die ekonomiese uitdagings wat die Covid-19-epidemie skep. Richard Masters, uitvoerende hoof van die Premierliga, het gewaarsku teen verdere verliese as die situasie langer voortduur. Die voorsitter van die Eng­lish Football League, Greg Clarke, het op sy beurt gesê: “Baie gemeenskappe kan die klubs verloor wat na aan hulle hart is, met bitter min kans dat dit weer op die been gebring kan word.” Kritiek Sommige klubs het spelers wat nie speelkans kry nie op tydelike verlof geplaas, terwyl gesprekke oor die salarisse van spelers voortduur. Liverpool het juis Maandag ’n besluit teruggetrek om sy personeel op tydelike verlof te plaas. Dis nadat die Reds onder skerp kritiek deurgeloop en later verskoning gevra het vir sy plan om aansoek te doen om staatshulp. Die Premierliga het ’n 30%-verlaging in spelers se salarisse voorgestel. Van dié liga se voorste spelers onderhandel nou oor voorgestelde pay cuts nadat daar nie ooreengestem kon word tydens vorige onderhandelinge hieroor nie.