TERWYL Baaienaars saam met die res van die wêreld die corona-virus duck en dive, sit ’n Baaise lektor en sportman met ’n struggle van sy eie. Hy kort dringend ’n nier. Relton Hermanus, ’n geskeide pa van Malabar, is so desperaat vir ’n nier dat hy hom tot die sosiale media gewend het om vir ’n skenker te pleit. Hermanus (56) sê op Facebook hy het nierversaking en hy is desperaat vir ’n nier om te oorleef. Hy verduidelik voorts dit gaan sommer nog jare neem voordat hy boaan die waglys kom en hy het nie meer so baie tyd oor nie. Hermanus sê ook jammer dat hy mense via die sosiale media approach. Dan vra hy dat enige iemand wat bereid is om ’n nier aan hom te skenk hom inbox. Die sportman het gister aan Son gesê hy wag al sedert 2016 op ’n nier. Hy verduidelik syne werk glad nie. Diabetes het die probleem veroorsaak. Volgens die pa van drie dogters het hy nie pyn nie. Hy het net pyn wanneer hy vir dialise gaan en die naalde in hom ingedruk word om bloed te trek. Volgens hom gaan hy drie keer per week vir dialise. Dié lektor in meganiese ingenieurswese by PE Col­lege sê die nierprobleem het sy lewe baie verander. Hermanus kan byvoorbeeld nou nie meer rugby afrig nie. Vanaf 1999 tot 2014 was hy die OP-bestuurder van verskeie rugbyspanne. Hy sê in 2014 het sy span die Cravenweek-skolerugby- kompetisie gewen. Onttrek Hermanus was ook die bestuurder van die eerste Superrugby-span in die Oos-Kaap. Peter de Villiers was die afrigter. Van 2015 tot 2017 was Hermanus ook bestuurder van SA Skolerugby. In 2017 moes hy hom egter weens sy siekte onttrek. Hermanus was ook ’n koorleier in die Nuwe Apostoliese Kerk. “Ek moes dit alles opgee. Dit was my lewe.” Volgens Hermanus het hy nog net op Facebook ’n pleidooi gelewer vir ’n nier. Hy sê hy kry oorweldigend baie ondersteuning van sy drie dogters. Ten spyte van die verskriklike dilemma waarin die man sit, bly hy hoop dat hy ’n geskikte skenker gaan vind. Hy sê: “Dis geen geheim wat God kan doen nie.”