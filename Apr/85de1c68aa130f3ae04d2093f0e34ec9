NA meer as 'n maand onder lockdown kan daar ook nie meer skoolvakansies vir die res van 2020 wees nie. Dit is moontlik die voorland vir leerders en onderwysers wanneer die lockdown klaar is. Die minister van basiese onderwys, Angie Motshekga, kyk na die beste opsies om wat oor is van die 2020-akademiese jaar te red. Dit kan daartoe lei dat skoolvakansies weggevat sal word om op te maak vir al die lockdown-tyd. Hierdie is na bewering een van die voorstelle wat deur die departement oorweeg word. Reeds voor die lockdown verlede maand het pres. Cyril Ramaphosa aangekondig dat skole weens die corona-virus vroeër sluit. Met die verlenging van die lockdown tot einde April, sal skole nou langer as ses weke gesluit wees. Motshekga se woordvoerder, Elijah Mhlanga, noem 'n span kundiges werk tans aan 'n plan vir hoe skole na die lockdown sal heropen. "Die 2020-akademiese jaar is nog moontlik en ons sal dit red. Daar is 'n plan om verlore tyd te red. "Een van daardie planne is om moontlik die komende skoolvakansies te skrap en op te maak vir verlore tyd." Hy voeg by "Sodra alle skole oop is, is daar ook 'n herstelplan om leerders te help om verlore tyd in te haal." Mhlanga sê " Intussen is daar aanlyn-, radio- en televisieprogramme wat leerders help in die lockdown-tydperk."