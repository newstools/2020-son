MET ’n bietjie geluk kan die Sharks later vanjaar kortpad vat na hulle eerste Superrugby-titel. Dít is as Sanzaar die Pro14-base se plan naboots om die verkorte seisoen weens die corona-virus nié sonder ’n kampioen af te sluit nie. ’n Voorstel wat die Pro14-base oorweeg, is ’n verkorte veldtog met ’n halfeindronde en ’n eindstryd. Sou só ’n scenario ook deur Sanzaar aanvaar word, is die Sharks in die binnebaan om die titel die eerste keer te wen. Toe die seisoen onderbreek is, was Lukhanyo Am se span boaan die log met 24 punte, gevolg deur die Brumbies en Crusaders met 23 punte elk. Die Sharks het tot dusver ses van hulle sewe wedstryde gewen.Wat sterk in die Durbaniete se guns tel, is dat hulle ook reeds getoer het. Die enigste wedstryd wat hulle vanjaar verloor het, was op 15 Februarie toe die Hurricanes hulle in die Westpac Stadium met 38-22 geklop het. Die Sharks was al vier keer in die eindstryd, maar kon nog nooit die trofee omhoog hou nie. Dié uitslae was: 1996: verloor 21-45 teen die Blues; 2001: verloor 6-36 teen die Brumbies; 2007: verloor 19-20 teen die Bulls; en 2012: verloor 6-37 teen die Chiefs.