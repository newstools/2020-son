WARREN Gatland glo die Britse en Ierse Leeus moet die All Blacks in ’n warm-up game pak voordat hulle volgende jaar die Springbokke aandurf. Gatland is tans die coach van die Chiefs in die Superrugby-reeks. Hy gaan egter die Britse en Ierse Leeus vir ’n derde keer brei wanneer hulle volgende jaar in Suid-Afrika in ’n reeks van drie toetse teen die wêreldkampioen te staan kom. Gatland het op die TV-program The Breakdown gesê hy was in gesprek met Mark Robinson, die uitvoerende hoof van die Nieu-Seeland Rugbyunie, oor die moontlikheid van toetse teen die All Blacks en die Maori All Blacks. Gatland glo ’n game tussen die Leeus en die All Blacks sal help om die spel finansieel weer op dreef te kry ná die skade wat deur die Covid-19-pandemie aangerig is. Verdien Hy het op The Breakdown gesê: “Ek het met Mark Robinson gepraat oor ’n opwarmingswedstryd vir die Britse en Ierse Leeus teen die All Blacks en die moontlikheid van ’n game teen die Maori All Blacks voordat ons na Suid-Afrika vertrek. “Dit is potensieel ’n geleentheid om vier of vyf miljoen pond uit ’n game te verdien en geld in die koffers terug te sit wat ons broodnodig het. “Met die Suidelike Halfrond-spanne se toetse in Augustus wat waarskynlik nie meer gaan plaasvind nie, kan hulle steeds moontlik in ’n rondomtalie-toernooi in die Noordelike Halfrond speel. “Daar is moontlik ’n geleentheid om ongeveer £20 miljoen (sowat R450 miljoen) vir elke tuisland te verdien as hulle met so iets vorendag kom.”