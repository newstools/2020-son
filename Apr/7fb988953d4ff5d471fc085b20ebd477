RITO Hlungwani glo daar is geen rede dat spelers die Stormers skielik vir groener weivelde sal verlaat nie. Dít kom nadat ’n ooreenkoms Vrydag met al die rolspelers in SA Rugby bereik is. In die lig van salarisbesnoeiings word spelers nou toegelaat om hul kontrak binne 21 dae op te skeur en hulle by oorsese klubs aan te sluit. Aanvraag Dié situasie behoort die Stormers se bestuurspan senuagtig te maak. Hulle het baie spelers van gehalte wat oral in aanvraag sal wees. Hlungwani, voorspeler-afrigter van die Stormers, gee toe dis ’n moeilike situasie. Hy is egter vol vertroue dat die omgewing wat by die Kaapse franchise geskep is die spelers sal aanmoedig om te bly. Gister het die voormalige WP-slot in ’n video-konferensie gesê: “Ja, salarisverlagings is ’n rea­liteit. Dit kan senutergend wees, maar ek glo ons het ’n familie geskep wat die spelers nie sommer maklik sal wil verlaat nie.” “Dis ’n tawwe situasie om te hanteer, maar ek glo ons het ’n situasie waar die spelers vir mekaar en vir die unie wil speel. “Dit is vir almal tough wanneer jy hoor jou salaris gaan verlaag word. Jy moet egter die beste van die situasie maak. “Dit is ’n challenging tyd. Die beste is om soveel as moontlik met die spelers te kommunikeer en te vra hoe ons hulle kan help. “Ons werk hard daaraan om die spelers en die personeel te support. Ons wil seker maak ons maak ’n positiewe bydrae vir die moraal van individue, sowel as vir die groep.” Volgens Hlungwani het die afrigters voor die lockdown as ’n groep gesit en ’n paar doelwitte neergeskryf oor hoe hulle hulself kan verbeter. “Ons hou mekaar gemotiveerd deur soveel moontlik van ander coach­es te leer. Ons lees baie, kyk video’s en praat weekliks met mekaar sodat ons beter afrigters is wanneer ons terugkeer.” Samewerking Al het Hlungwani wêreldklas-voorspelers by die Stormers, glo hy daar is aspekte van hul spel wat kan verbeter. “Daar is ’n paar dinge waarna ek in samewerking met die spelers en die ander coaches gekyk het; dinge wat ons graag sal wil toepas wanneer ons weer aan die gang kom,” het hy bygevoeg.