DIE Southern Kings se huidige Pro14-seisoen is glad nie iets om oor lawaai te maak nie. Hulle kon net 1 oorwinning behaal in 13 wedstryde, maar ’n voormalige Kings-speler sê dit moet meer as ’n nuwe evolusie beskou word en een wat met geduld gehanteer moet word. Die senter Berton Klaasen is een van die meer ervare spelers wat aan die einde van die vorige seisoen die pad gevat het. Klaasen het meer as 60 wedstryde vir die Kings in Superrugby en Pro14 gespeel, so dit was verbasend toe hy nie weer speelkans gekry het nie. Hy verduidelik vir hom was dit meer ’n persoonlike besluit om te loop omdat Deon Davids nie weer ’n kans gekry het by die Kings nie. “Kyk, my kontrak het verstryk, maar toe coach Deon nie gaan aanbly nie, het ek gevoel ek moet maar iets nuuts probeer,” verduidelik Klaasen. Die Kapenaar sê ná byna drie jaar by die Kings het hy ook die huis gemis. “Daar is geen slegte gevoelens met die Kings nie en as ek weer ’n kontrak aangebied sal word, sal ek dit natuurlik oorweeg. “Ek wil steeds groot rugby speel en droom steeds om my land eendag te verteenwoordig.” Klaasen is tans by die Griekwas en wag soos die meeste sportlui vir sy seisoen om ook weer aan die gang te kom. Volgens Klaasen hou hy steeds die Kings hier en daar dop en sê hy hy voel die span moet meer tyd gegee word. “Ons was besig om ’n span te bou en dit het gegroei onder coach Deon, maar toe hy weg is, het dit geëindig. Bekommerd “Ongelukkig vir die Kings is hulle nou besig met iets heeltemal nuuts.” Hy sê dit kan ’n rede wees waarom die Kings besluit het teen ervare spelers soos hyself, Harlon Klaasen en die voormalige Springbok Cornal Hendricks. Die Kings was bekommerd oor Hendricks se gesondheid weens sy harttoestand, maar die Bulls het hom ’n kontrak gegee en hy het goed gelyk. Nóg ’n voormalige Bok, Bjorn Basson, is ook laat gaan. Spelers soos Kurt Coleman is ook nooit weer ’n kans gegee nadat hy sy been gebreek het nie. Coleman speel tans sy rugby in Amerika. “Die ervaring is nie daar nie, maar daar is baie potensiaal, en dis iets wat die Kings-ondersteuners seker nie wil hoor nie, maar hulle kort tyd om te groei. “As die huidige groep aanhou, kan hulle wel goeie rugby speel.”