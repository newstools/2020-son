DIE Suid-Afrikaanse boksheld Vuyani Bungu moet nou tot 2021 wag om te hoor of hy in die International Boxing Hall of Fame opgeneem sal word. Dié wêreldorganisasie het pas bekend gemaak die inhuldiging wat in Junie sou plaasvind, is weens die corona-virus met ’n jaar tot Junie 2021 uitgestel. Die heldeverering sal in Canastota in die deelstaat New York gehou word. Bungu en die promotor Rodney Berman is albei vir dié geleentheid benoem. Weens uiters sterk kompetisie kon hulle nie die oorspronklike afsnypunt haal nie. Die goeie nuus vir Suid-Afrika is dat Bungu en Berman se benoemings nou tot volgende jaar geldig bly. Albei verdien om die Hall of Fame te haal. Bungu, voormalige junior-veergewigkampioen van die IBF, het sy titel 13 keer suksesvol verdedig. Dis ’n SA rekord. Berman is loshande SA se grootste promotor van alle tye. Hy’t berge versit in sy tyd as baas van Golden Gloves-promosies. Ander benoemdes vir die Hall of Fame sluit in Bernard Hopkins, Shane Mosley en Juan Manuel Márquez in die mansafdeling, en Christy Martin en Lucia Rijker in die afdeling vir vroue.