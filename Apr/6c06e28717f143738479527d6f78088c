DAAR’S ’n gesegde in sport wat sê syfers vertel nie leuens nie. En wanneer daar na die statistieke van die afgelope tien jaar in Superrugby gekyk word, is Elton Jantjies geïdentifiseer as Suid-Afrika se speler van die dekade. Volgens Sanzaar (die rugbybeheerliggaam van Suid-Afrika, Nieu-Seeland, Australië en Argentinië) se Opta-statistieke is dié losskakel van die Lions gekies op grond van verskeie toonaan­gewende statistieke. Hy is die speler wat oorhoofs die beste in ál die aspekte van die spel in Suid-Afrika vertoon het. Luidens Opta se statistieke het hy in die afgelope tien jaar die tweede meeste punte (1 145) van enige speler aangeteken. Die 29-jarige het die derde meeste drieë gedruk (59). Hy het die bal die verste (2 902 m) gedra. Hy het ook met die meeste breekslae (50) van enige Suid-Afrikaanse nr. 10 vorendag gekom. Jantjies se skakelmaat is Louis Schreuder. Schreuder het die afgelope tien jaar vir die Stormers, Kings en Sharks gespeel. Die span bestaan uit ses spelers van die Lions en ses van die Stormers. Drie is van die Sharks, met Jesse Kriel die enigste speler van die Bulls wat die span gehaal het. Kriel se sentermaat is Damian de Allende van die Stormers. Die agterste driehoek bestaan uit Andries Fourie, Courtnall Skosan en Dillyn Leyds. Vier van die Stormers in die span is voorspelers. Dit sluit die twee stutte Steven Kitshoff en Frans Malherbe in. Malcolm Marx van die Lions is op haker ingesluit. Pieter-Steph du Toit, Wêreldrugby en Suid-Afrika se speler van die jaar in 2019, en Franco Mostert van die Lions is die slotpaar. Du Toit het die meeste verdedigers (69) van enige Suid-Afrikaanse slot geklop. Hy het die bal 459 keer gedra. Hy het die bal 26 keer omgekeer en ’n allemintige 42 offloads gemaak­. Die inspirerende Springbok-kaptein Siya Kolisi is op flank ingesluit. Slegs twee voorspelers kan met meer as Kolisi se 2 100 m spog. Hy het die bal 624 keer gedra en die tweede meeste verdedigers (53) van enige Suid-Afrikaanse voorspeler geklop. Kolisi vorm ’n gedugte lostrio met Warren Whiteley van die Lions en Jean-Luc du Preez van die Sharks. Suid-Afrika se span van die dekade is: Andries Coetzee, Courtnall Skosan, Jesse Kriel, Damian de Allende, Dillyn Leyds, Elton Jantjies, Louis Schreuder, Warren Whiteley, Jean-Luc du Preez, Siya Kolisi, Pieter-Steph du Toit, Franco Mostert, Frans Malherbe, Malcolm Marx, Stephen Kitshoff. 