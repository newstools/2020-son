'N WELBEKENDE en gerespekteerde gay crèche-eienaar van Delft is Maandag dood in sy huis aangetref. Andrew Stevens (34) se naakte lyk is in ‘n plas bloed  gevind. Stevens bedryf vir meer as 10 jaar die Pinnochio Crèche in Voorbrug, Delft. Volgens sers. Noloyiso Rwexana, 'n polisiewoordvoerder, is  die polisie ontbied vir ‘n skietvoorval. Toe hulle by die huis in Excelsior-straat opdaag, is Stevens se lyk gevind. “Die man het verskeie kopbeserings gehad. Ons ondersoek nog die omstandighede rondom die voorval en niemand is nog aangekeer nie. ‘n Moord dossier is geopen,” sê Rwexana. Volgens ingeligtes is Stevens vermoedelik met ‘n printer oor die kop geslaan. “’n Printer is langs sy kop gevind. Verder het dit ook gelyk of hy in sy keel gesteek is.” ‘n Polisiebron sê sy ma en ene Norma, wat saam met hom die crèche bedryf het, het op sy lyk afgekom. Dit is nog onbekend of Stevens se dood  ‘n hate crime was. Stevens was 'n welbekende- en gerespekteerde lid van die LGTBI-gemeenskap en ‘n voorlooper in die buurt se Early Childhood Development-bedryf.