’N VROU van Kewtown in Athlone is bekommerd oor haar man se veiligheid in die tronk. Hy is vroeër die maand in Pollsmoor met kook­water gebrand. Naeelah Moyce sê sy was geskok toe sy op 3 April ingelig is dat haar man, Naeim (45), in die Victoria-hospitaal in Wynberg opgeneem is. “Ek het my gehaas na die hospitaal,” vertel Naeelah, “maar toe ek daar kom, wou die bewaarders nie hê ek moes hom sien nie.“Ek was baie teleurgesteld. Ek wou net weet wat met my man gebeur het, maar die beamptes het volstrek geweier.”Naeelah sê sy het Polls­moor gebel om antwoorde te kry, maar het nóú nog nie ’n antwoord gekry nie. Gearresteer“Hulle gebruik die lockdown as ’n verskoning vir alles. Die verskoning bly ons kan nie dié of daai doen nie oor die lockdown.”Naeim is weer gearresteer nadat hy sy paroolvoorwaardes verbreek het. Hy is ook aangekeer vir die besit van ’n vuurwapen.Rudi van Heerden van die departement van korrektiewe dienste sê hulle is bewus van die voorval en ’n ander inmate is reeds daarvoor aangekla.Hy sê die gevangenes kan self hul familie oor aanrandings inlig.“Maar as hulle nie die vermoë het om self kontak te maak met hul familie nie en indien sekuriteitsaspekte dit sou vertraag, doen ons dit,” sê Van Heerden.Hy het Naeelah aangeraai om ’n formele klag by die afdeling se hoof te lê by 021 700 11217. 