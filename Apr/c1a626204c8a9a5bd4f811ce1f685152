‘N DIKDING van Hermanus is Woensdagaand in 'n vermoedelike wraakaanval doodgeskiet. Elton “Saygo“ Graaf is in Bellville doodgeskiet terwyl hy in sy kar gesit het. Gerugte doen die rondte dat Graaf doodgeskiet is oor ‘n aanval op die vermeende leier van die Terrible Josters, Horatio Solomon, waarin sy dogter (14) doodgeskiet is. Die voorval het op 15 Maart gebeur terwyl die twee in ‘n kar voor Solomon se ma se huis in Durbanville gesit het. Kapt. FC van Wyk, 'n polisiewoordvoerder, het bevestig dat die omstandighede rondom ‘n skietvoorval in Bellville ondersoek word. Van Wyk sê: “Die skietvoorval, waarin ‘n man (39) doodgeskiet is, het Woensdagaand om 21:50 gebeur. “’n Persoon (42)wat verby geloop het is ook gewond. ’n Moord- en poging tot moordsaak word nou ondersoek. “Verskeie skote is op die oorledene  afgevuur terwyl hy in sy kar gesit het. “Die ondersoek is nog in ‘n baie sensitiewe stadium en dit is nog nie bekend of die voorval bendeverwant is nie," sê Van Wyk.