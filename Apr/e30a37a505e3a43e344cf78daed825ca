DIE Vineyards-rugbyklub van die Paarl is bekend vir sy klipharde spel en spelers wat vir niemand terugstaan as dit by die fisieke aspek van die spel kom nie. Beamptes het nou ’n ander sy van die klub gewys. Die manne doen ook hul deel om ander in die tyd van Covid-19 te help. Die klub het met die lockdown agtergekom van die spelers is behoeftig. Kospakkies is toe uitgedeel. “Ons het aan die begin van lockdown oefenprogramme aan die spelers gestuur sodat hulle kon fiks bly,” sê Aslam Abrahams, afrigter. “Ons het agtergekom van die spelers kon nie die oefeninge doen nie omdat hulle honger was. “Ons bestuur het toe besluit om ’n plan te maak. “Ons het voor die lockdown ’n vriendskaplike wedstryd teen Tygerberg gespeel en besluit om daai geld aan te wend om verligting te bring. “Mogammad Patel dryf dié program vir ons. Hy doen ’n great job. “Ons is ook dankbaar vir die donasies Rural Islamic Welfare Association en ander privaat donateurs. Die bestuur en spelers wat kan, dra ook ruim by.” Die voormalige SA Vroue-afrigter voeg by aanvanklik wou hulle net hul behoeftige spelers help, maar die vraag na kos is baie groot. “Ons kry nou soveel navrae. Ons wil graag eers ons spelers help, maar ons help reeds van die behoeftiges in die gemeenskap. Ons doen dus ’n beroep op enige een wat ’n bydrae wil maak – hoe gering ook al – om met ons in verbinding te tree sodat ons dié kan help wat dalk nie so bevoorreg soos ons is nie. Niemand kan op ’n leë maag floreer nie. “Die lockdown beteken baie mense kry nie op die oomblik ’n inkomste nie. Dit maak dit dan baie moeilik om basiese voedsel te bekom.” Die Stormers se slot Salmaan Moerat is ook by die projek betrokke. Skenkers kan Abrahams bel by 083 234 3988 of Patel by 081 246 6749.