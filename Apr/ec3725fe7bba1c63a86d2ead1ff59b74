DIE voormalige Springbok-afrigter Peter de Villiers laat nie toe dat die corona-virus en die inperking hom keer om sy aansienlike rugbykennis met ander breiers te deel nie. Die 62-jarige Paarliet het Vrydag op sy Facebook-blad aangekondig dat hy ’n reeks video’s gaan vrystel waarin hy ander afrigters gaan help met verskillende aspekte van rugbyafrigting. “Die inperking het ons almal in ’n staat gesit waar ons nie weet wat om te doen nie. “Ek het gedink omdat daar so baie afrigters daar buite is, wil ek graag saam julle oor afrigting praat. “As jy ’n level 1-, 2- of 3-kwalifikasie van World Rugby af bekom, beteken dit nie jy kan afrig nie. “Eerstens, jy moet na jou Getsemane gaan, waar jy moet gaan bloed sweet. Daarna, as jy besluit, ja, ek wíl ’n coach wees en ek wíl mense se lewens verander, sal alles in jou lewe sommer verander,” sê De Villiers, wat die Bokke tussen 2008 en 2011 in 48 toetse gebrei het. De Villiers se termyn as Bok-afrigter het tot ’n omstrede einde gekom toe sy span in 2011 se Wêreldbeker-kwarteindstryd teen Australië in Wellington met 9-11 verloor het. Die wedstryd word egter onthou vir die omstrede hantering daarvan deur die Nieu-Seelandse skeidsregter Bryce Lawrence. De Villiers was daarna by die Universiteit van Wes-Kaapland betrokke, maar het voor- en ná dit gesukkel om werk te kry. Hy word egter gereeld gesien waar hy seminare lei, motiveringspraatjies lewer, en hy bemoei hom met die afrigting van afrigters. Hy sê verder in sy video: “Die swaarkry, die ondankbaarheid, die ure van voorbereiding – ál hierdie aspekte is deel van die genot waaroor coaching alles gaan. “Ek gaan vir ons almal­ ’n reeks begin oor afrigting wat gaan handel oor prestasie-afrigting, die mechanics van die spel, hoe om jou span voor te berei en hoe om jou bates (die spelers) te hanteer. Hulle kom elkeen met verskillende verwagtinge en emosies na oefeninge en jy as afrigter moet daarmee deal. Dis jou werk om hulle potensiaal te verwesenlik.” Volg gerus De Villiers op sy Facebook-blad vir meer inligting.