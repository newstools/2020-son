DIE Kaapse jokkie Grant van Niekerk het weens ’n geskil summier weggebly van ’n barrier trial wat hy verlede Vrydagoggend moes ry. Die trial het op die Sha Tin-baan plaasgevind waar hy op die rug van Alcari moes wees. Toe Van Niekerk nie opdaag nie, het die afrigter Ricky Yiu hom onmiddellik by die stewards gerapporteer. Dit was nie lank voordat die lisensiekomitee opgetree het nie. Sy lisensie is met onmiddellike effek opgeskort. Die komitee het hom skuldig bevind aan ’n “gedragsverwante oortreding en dat hy die integriteit van die sport in oneer gebring het”. Die uitvoerende direkteur van racing, Andrew Harding, het aan The South China Morning Post gesê die polisie is nie betrek nie. Hy sê ook die Kapenaar sal voorlopig in Hongkong aanbly. Van Niekerk het tot dusver ’n uitstekende seisoen gehad met 37 wenners en 84 plekke in 350 wedrenne. Sy vertonings het ook HK$56 miljoen (nagenoeg R131 miljoen) aan prysgeld verdien. Plaasvervangers is reeds aangewys vir die ses perde wat Van Niekerk vanaand op Happy Valley sou moes ry.