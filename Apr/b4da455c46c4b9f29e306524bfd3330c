EGIPTE se sokkerlegende Mido sê daar is geen manier hoe Liverpool Mohammed Salah kan keer om volgende jaar in die African Cup of Nations te speel nie. Die Reds kan straks sonder die dienste van sy gedugte Afrika-trio – Salah, Sadio Mané en Naby Keita wees. Dis nadat Afrika se beheerliggaam, CAF, besluit het om die datum van Afcon terug te skuif na Januarie en Februarie. Dis laas jaar in Junie en Julie gespeel. “Salah móét saam met Egipte na Afcon gaan,” het Mido uitgewys. Besluit “Liverpool het nie die reg om nee te sê nie. Dit is Fifa se reëls. Die enigste ding wat Salah uit die toernooi kan hou is as hy self besluit om nie deel te neem nie. “Alle spelers in Afrika het hierdie probleem gehad toe ons in Engeland was. Ek was gelukkig toe die 2019-toernooi in die somer gespeel is. “Dit het verhoed dat die Afrika-sterre probleme met hulle klubs optel, maar die Confederation of African Football het nou besluit om terug te gaan na die ou skedule. “Salah is natuurlik baie belangrik vir ons nasionale senior span asook die Olimpiese span. ’n Speler met sy ervaring en leierskap ... Hy kan die verskil maak. “Hy sal een van die belangrikste spelers in die toernooi wees, nie net vir Egipte nie. Ons weet nou dat die Olimpiese Spele in die somer van 2021 gehou sal word. “Hopelik kry Salah kans om saam met die Olimpiese span te speel,” het Mido afgesluit. – AP