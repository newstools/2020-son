“KLEIN maar getrain” pas mooi by die 16-jarige hokkiespeler Caylin Maree. Al is dié leerder van Woodridge College nog so jonk, blyk dit daar staan niks in haar pad nie. Sy speel reeds saam met die groot meisies. Maree het grootgeword in Gelvandale, maar ondanks haar jeugdigheid het sy reeds die SA o. 21-hokkiespan gehaal. Snaaks genoeg het Caylin eers sokker begin speel, vertel sy. “Ek het baie neefs en hulle speel almal sokker. Daarom het ek saam gespeel.” Toe sy so ag jaar oud was, het sy die hokkiestok opgetel en nooit teruggekyk nie. Sy vertel: “My ma, Carol Geswint, is ook ’n goeie hokkiespeler en ek het dit van haar gekry. “Ek het by Parkside Primêr begin speel en later by Westering Primêr.” Sy sê die beste ding van haar hokkie-avonture is die vriende wat sy maak. Skok Sy vertel: “Op al die hokkietoere is dit interessant om nuwe vriende te maak, want daar is altyd mense van oral en ek geniet dit.” Caylin sê dit was ’n bietjie van ’n skok toe sy die o.21-span haal, maar voeg gou by dis soos enige ander hokkiewedstryd. “Dinge was vreemd omdat ek met ouer meisies gespeel het, maar later gaan dit net oor hokkie. Dis waarmee ek my praatwerk doen.” Caylin sê haar groot doel is om na die Olimpiese en Statebondspele te gaan. Sy wil probeer om die jongste speler te wees wat die senior SA span haal, sê Caylin. Ongi Mali was 18 toe sy gekies is. Caylin se ma sê sy is vreeslik trots op haar dogter. Geswint sê: “Ek is veral trots omdat sy so jonk is en reeds so ver gekom het. “Maar die beste is dat sy glad nog nie grootkop gekry het nie. Sy werk elke dag steeds hard.”