GROENTEMARKPLEIN in die Kaapse middestad het gister soos ’n sad movie gelyk toe honderde vlugtelinge uit die Sentrale Metodistekerk gesit is. Die ma’s se geween en paniekbevange gille kon bo die polisie se sirenes gehoor word toe van die cops die kerk se twee ingange oopgedwing het. Die polisie het die groep vroeër gevra om na ’n plek van veiligheid te skuif – in ooreenstemming met die nuwe nasionale regulasies vir die lockdown weens die uitbreking van Covid-19. Chris Nissen van die Menseregtekommissie en social workers was saam saam met die polisie. Die brandweer en EMS was ook op die toneel. Die groep van ongeveer 600 mense, insluitend kinders, was nagenoeg ses maande in die kerk. Hulle was ’n groter groep wat buite die kantoor van die Verenigde Nasies se Hoëkommissariaat vir Vlugtelinge (UNHCR) uitgekamp het. Volgens hulle was hulle lewe in gevaar en die UNHCR sou hulle help om uit die land te kom. Die groep het in twee verdeel toe van die mense in die kerk gaan bly en die ander op Groentemarkplein gaan woon het. JP Balous was die leier van die groep in die kerk. Hy is toegesluit vir aanranding en die beweerde intimidasie van Nissen. Twee vroue wat nou by Balous oorgeneem het, ene Caroline Sheme en Aline Bukuru, het die media toegespreek. Bukuru is glo Balous se vrou. Bukuru sê hulle vrees vir hul veiligheid by die nuwe plek van veiligheid. Son verneem dis twee markiestente wat by die ou Paint City in Bellville opgerig is. “Waar ons was, was ons veilig. Ook van die virus af. Ons het gekwalifiseerde nurses en dokters in ons groep en ons weet waar die hospitale en die klinieke is. Onderhandel “Niemand hier het die corona-virus nie. As daar nóú iemand is wat dit kry, kom dit van julle af.” Sheme vra die cops moet Balous vrylaat. Op ’n vraag of sy met die polisie wil onderhandel, het sy gesê dis nie ’n bargaining nie. Sowat ’n uur later het die polisie in meer as sewe Nyalas opgedaag. Hulle het die kerk se deure afgebreek. Meer as 10 busse van die polisie en Golden Arrow het gewag om almal op te laai. Die polisie het vas in gelid gestaan tot by die busse. Mans en vroue het met tasse en sakke op hul kop na die busse geloop terwyl kids mekaar se hande styf vasgehou het. Voordat hulle by die busse ingeklim het, het elkeen ’n masker gekry. 