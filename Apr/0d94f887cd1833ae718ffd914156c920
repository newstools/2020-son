CALITZDORP. – ’n Vet bees op die R62 is geen cop se speelmaat nie. Dít het die manne van skof C, tesame met die plaaslike buurtwag, gou-gou uitgevind. Die verdwaalde bees het die manne gou flou gespeel – maar ook met ’n bietjie geluk daarby. Volgens die SAPD het hulle ’n oproep ontvang dat ’n bees op die R62 amok maak. Jakob Willemse, buurtwaglid, vertel: “Jong, dis ’n regte ‘Blou Bul’. “Die ding was hoogs beneuk en wou ons net met sy horings bydam. “ ’n Man is mos nie meer vandag se kind nie en ons moes behoorlik hol vir ons lewe toe die ding kort-kort op ons afstorm. “Maar skof C se manne vreet nie popcorn nie.” Só erg was die manne se fight, hulle moes versterkings inroep. Trekker Kapt. Ian Meyer, stasiebevelvoerder, en nog ’n manskap het toe soos ridders op wit perde opgedaag. Maar dit het ’n ou op ’n trekker gekos om die bees weer agter die plaasheining te kry. ’n Lid vertel verder: “Dis in die struggle met die bees dat ons toe ’n kar sien wat ons onlangs gejag het. “Die kar was taamlik op spoed op die einste R62. “Maar toe ons die kar aftrek, vind ons die manne is gestock met dagga. Daai bees het eintlik die arrestasie moontlik gemaak!” Die uitgeputte manne was dankbaar vir die bees. Volgens Meyer is hul oogmerk ’n dwelmvrye dorp en om toe te sien dat die lockdown eerbiedig word.