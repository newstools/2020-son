SES mans het gister in die Blue Downs Hof verskyn nadat drie lyke op die strand by Strandfontein gedump is. Metro cops het vier van die verdagtes op heter daad betrap. Vier ander mans is later vasgetrek by ’n huis in Eersterivier waar die moorde na bewering gepleeg is. Twee van die verdagtes is egter weer vrygelaat sonder dat hulle aangekla is. Skouer aan skouer het Andrew Beukes, Lee Daniels, Charl Krige, Mfunisele Mkhehlile, Desmond Rustin en Gert Adams gister in die Blue Downs Hof in die beskuldigdebank gestaan. Hulle staan tereg op drie moordklagte, regsverydeling, die besit van ’n semi-outomatiese pistool, ’n gun waarvan die nommer afgevyl is, 25 patrone, ’n R5-geweer en ’n ander handwapen. Beukes, Daniels, Krige, Mkhehlile, Rustin en Adams word ook ingevolge die Nasionale Rampwet aangekla. Die staatsaanklaer het aan die hof gesê die vier mans sal aangekla word omdat hulle buite was tydens die nasionale lockdown. Hulle het blykbaar aan wetstoepassers gesê hulle was by die see oor hulle ’n bietjie vars seelug wou gaan skep. Nog klagte kan moontlik by die klagstaat gevoeg word. Beukes, Daniels, Krige, Rustin en Adams het aangedui hulle wil regshulp hê. Mkhehlile het aangedui dat sy vrou ’n lawyer vir hom sal reël. Die saak is tot 9 April uitgestel vir borgtoginligting. Ál ses bly in aanhouding.