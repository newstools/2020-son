GEWETENLOOS. Só word die moord op ’n matriekmammie van Timothy Valley beskryf. Jasmine Fillis (19) is Sondagaand twee keer in die kop geskiet terwyl haar vier maande oue babadogtertjie nog op haar skoot gesit het. Nie eens die baby het die killers daarvan weerhou om hul koelbloedige daad uit te voer nie. Dit was die tweede aanslag op die jong Jasmine se lewe. Toe sy agt maande swanger was, is daar ook op haar geskiet. Volgens Jasmine se pa, Graham, het hulle almal reeds geslaap toe die killers hul agterdeur knap voor middernag kom oopskop. “Jasmine het ‘Daddy, Daddy’ geskree en toe ek haar te hulp wou snel, het die een ’n gun op my gerig. “Dit was donker en ek kon nie sy gesig sien nie. “Hy het gesê: ‘Oom, gaan terug na jou kamer toe.’ “En toe skiet die ander een my dogter. “Dit was hartverskeurend,” vertel die hartseer pa. Graham sê sy dogter was vroeër die noodlottige dag nog propvol smiles en hulle het ’n klomp familie­foto’s geneem. “Ons gaan haar dogtertjie, Tamzin, na die beste van ons vermoë grootmaak,” sê Jasmine se ma, Berenice. Volgens Graham het sy dogter niemand gepla nie en sy het daarna uitgesien om haar matriekjaar te voltooi. ’n Polisiewoordvoerder, kapt. Priscilla Naidu, sê hulle ondersoek ’n klag van moord. Sy sê verder die motief vir die voorval is nog nie bekend nie.