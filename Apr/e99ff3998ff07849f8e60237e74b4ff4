TOE Marius Fransman die land twee weke gelede verlaat, het hy nie gedink hý sou die corona-virussiekte Covid-19 opdoen nie. Selfs toe mense hom waarsku om tuis te bly, het hy op Facebook gesê hy ken sy destiny, wat 2000 jaar gelede al uitgelê is, en hy sal oukei wees. Dis nou twee weke later en daar kondig hy op Facebook aan dat hy positief vir Covid-19 getoets het. Hy is reeds die afgelope twee weke onder kwarantyn. ’n Facebook-vriend, Faizel Motlekar het twee weke gelede Fransman se post gesien dat hy oorsee gaan en gesê hy moet dalk liewer sy trip afstel. Motlekar se comment was: “Bru, jy moet die corona­virus ernstig opneem. As ’n vriend sê ek vir jou om liewer jou trip uit te stel.” Baie ander Facebookers het saam met Motlekar gestem. Vanessa le Roux het geskryf: “Wat van die ander mense wat die corona-virus kan opdoen? “Jy is baie selfsugtig!” In ’n Facebook-inskrywing het Fransman Dinsdag mense ingelig dat hy positief getoets is. Hy het nog voor sy aankondiging geskryf dat hy angstig is oor wat die uitslag van die toets gaan wees. Toe kom sy post: “Vandat ek twee weke gelede van oorsee af terug gekom het, het ek nie lekker gevoel nie. “Ek het toe besluit om my in lyn met die gesondheidsprotokol te laat toets. “Ná ’n week se gewag op my resultate is dit nou bevestig dat ek positief vir die corona-virus toets. Aanbeveel “Ek is tans in die hospitaal, maar doen goed. “Daar word goed na my familie gekyk. Hulle sal ook die toetse ondergaan. “Ek het ook aanbeveel dat dié wat die afgelope maand in aanraking met my gekom het, ook vir toetse gaan.” Fransman het ook ’n beroep op almal gedoen om hulle te laat toets as hulle enige simptome toon. Hy sê: “Kom ons almal begin om goeie higiëne toe te pas, by die lockdown-regulasies te hou, en die curve te flatten. Son het Fransman vir kommentaar genader, maar hy het nie gereageer nie. 