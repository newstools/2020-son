’N OOP hol is in die tronk soos ’n goudmyn – álmal soek ’n stukkie. Só meen ’n man van Gelvan­dale in die Oos-Kaap wat weens moord meer as ’n dekade in die notorious St. Albans-gevangenis in die Baai gemang het. Anthony Oliphant vertel jong outjies word nie net as seksslawe gebruik nie; hul agterwêreld is ’n “baie gesogte” wegsteekplek vir dwelms en selfs selfone. “As die manne daar binne uitvind jou poephol kan alles vat, sal hulle skoons baklei oor jou,” vertel Oliphant. “Want kyk, dan kan hulle jou nie net gebruik om mee te slaap nie, daar kan ’n selfoon, dagga en pille in jou opgeshove word wanneer die wardens in die selle kom krap. Dan is jy amper goud werd – álmal wil jou hê, maar nét om jou te gebruik.” Dié dade het nie met hóm gebeur nie, voeg Oliphant (56) gou by. Hy sê om seker te maak alles verloop seepglad, word selfone en ander apparate in kondome gesit en met Vaseline geplak. Die uncle sê hy is 15 jaar tronkstraf opgelê vir moord. Hy het 11 jaar daarvan bandiet. “Ek het saam met gangster-vriende ’n moord gemaak en toe beland ék in die tronk. “Ek het alleen gestaan vir daai saak,” sê hy, na aan trane. “Ek is nou spyt, maar wat gedoen is, is gedoen, want al het ek berou, is dit te laat.” Oliphant was toe nie meer ’n spring chicken nie, maar die tronkvoëls het steeds hul luck by hom getry. “Ek het vir hulle gesê hulle moet my eerder maar doodmaak,” vertel hy van sy eerste nag in die tronk. “Ek het gesien hoe hulle jou vir ’n meisie vat en dan moet jy ’n vroumens se werke doen. “En as jy byvoorbeeld nie rookgoed het nie, dan moet jy met ’n man gaan lê. “Maar as jou hart sterk is en jy staan jou man, dan sal jy nie ’n vrou se werke doen nie,” sê hy. “Ek deel my storie as ’n boodskap vir die jong mense van vandag: Moenie dieselfde foute maak as wat ek gemaak het nie. “Die lewe daa’ in die tronk is bitterlik swaar,” vertel Oliphant, sy gesig vol plooie van jare se kommer. “Ek het so jammer gevoel vir die outjies wat in die tronk verkrag is, maar daar was niks wat ek kon doen nie. “As ’n mens wou keer, dan het jy vir moeilikheid gesoek. “So, baie manne verkies maar om hul neus uit ander manne se business te hou.” Oliphant sê hy wil die tronk nooit weer sien nie. Singabakho Nxumalo, woordvoerder van die departement van korrektiewe dienste, sê hulle is bewus van “die verskillende metodes wat gevangenes gebruik om items te smokkel”. Nxumalo sê gevangenes en beamptes­ wat met ingesmokkelde goed betrap word, word krimineel vervolg.