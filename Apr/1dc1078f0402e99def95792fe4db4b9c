WEENS Covid-19 staar ’n donker toekoms werkers van talle maatskappye in die gesig. Oral vrees broodwinners hulle gaan ná die 21 dae van lockdown sonder werk sit. Son het van verskeie mense klagtes ontvang dat hulle hul werk kwyt is of geen betaling gaan ontvang nie. Sommige is gedwing om betaalde verlof te neem. ’n Anonieme werker van die verpakkingsreus Rheem in Epping kla hulle base het hulle ingelig hulle gaan tot ná die lockdown nie pay nie. Volgens die werker het die maatskappy net ’n brief aan hulle gegee om aan hulle skuldeisers te gee om te sê hulle gaan die volgende drie weke nie werk nie. Dié brief is in Son se besit. Daarin staan egter nie dat hulle op ’n no work, no pay-basis werk nie. Die werker sê: “Daai blaai is al wat hulle vir ons gegee het, maar dit sê nie eens ons gaan nie betaal word nie. “Ons het probeer om met hulle te vergader om te hoor hoe ons nou betaling gaan kry, maar hulle het die proses nou so uitgerek dat dit te laat was vir ons om Donderdag ons UIF-vorms te submit. “Hulle het geweet ons moet daarvoor apply. Ek weet nie hoekom hulle nie hulle deel gedoen het nie. “Die ander opsie wat hulle ons gegee het, is om ses dae verlof te neem en ses dae UIF te trek, maar ons stem nie saam daarmee nie. “Ons wil nie verlof vat nie en ons soek ál ons UIF-geld.” Duncan Baartman van Agtermekaar Tuindienste in Brackenfell het aan Son gesê hulle is hulle werk kwyt. Hy beweer hulle baas, Christo van der Berg, het aan hulle gesê die staat gaan hom nie help met geld vir salarisse nie omdat hy wit is. Baartman sê: “Ons het UIF-vorms ingevul en sal moontlik daaruit betaal word. “Ons het Vrydag net twee dae se geld gepay, maar ons soek ons volle geld. “Ek het twee kinders vir wie ek moet sorg.” Wayne Nimrod, nog ’n werker, sê hy sorg vir sy ouma (73) en hy kan nie drie weke sonder ’n salaris klaarkom nie. Maar op Son se navraag het Van der Berg gesê sy mense is nie hulle werk kwyt nie en hy sal hulle deur die UIF-metode betaal. Geblok Hy het ook bevestig hy het hulle Vrydag betaal, maar gesê dit was nié net twee dae se geld nie. Son het Rheem se bestuurder op verskeie maniere probeer kontak. Op WhatsApp het hy net die boodskappe gelees en daarna Son se joernalis geblok. Daar is ook ’n SMS aan hom gestuur. Hy het dít en oproepe geïgnoreer.