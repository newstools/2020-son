DIE getal Covid-19-verwante sterftes in Suid-Afrika het in minder as ’n week verdubbel. Teen Vrydagaand was daar reeds 50 Covid-19-verwante sterfgevalle in die land. Dr. Zweli Mkhize, nasionale minister van gesondheid, het ook aangekondig die aantal positief bevestigde gevalle in die land is byna 2 800. Dit het die afgelope week elke dag met meer as 90 toegeneem, met Gauteng wat dié week die 1 000 merk oorgesteek het. Daar is ook reeds meer as 100 000 toetse gedoen. ’n Bietjie goeie nuus is dat die getal persone wat herstel het, dié week ook toegeneem het tot 903. Die Wes-Kaap het die tweede meeste bevestigde en sterfgevalle – met die meeste in die Stad Kaapstad. Teen druktyd was 211 hiervan in die Metro-Wes-distrik, wat areas insluit soos die middestad, Maitland, Milnerton en Atlantis. Dit word gevolg deur 154 in die Metro-Suid-distrik, wat Wynberg, Muizenberg, Houtbaai, Ottery, Philippi en Retreat insluit. Buite die Metro is die meeste gevalle in die Tuinroete. In agt munisipaliteite in die Wes-Kaap is daar nog geen Covid-19-pasiënte nie. Dit sluit die hele Sentraal-Karoo-distrik in. Egipte Regoor die wêreld was daar teen gister reeds meer as 2,3 miljoen bevestigde gevalle met meer as 155 000 sterftes. Op die Afrika-vasteland was daar reeds sowat 20 000 gevalle met meer as 1 000 sterfgevalle. Egipte het ook nou meer gevalle en sterftes as Suid-Afrika.