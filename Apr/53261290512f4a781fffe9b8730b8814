DRIE verdagtes is Sondagoggend na 'n inbraak en diefstal by 'n drankwinkel in Stellenbosch in hegtenis geneem. Brig. Novela Potelwa, 'n polisiewoordvoerder, sê: "Die polisie is omstreeks 08:50 oor die inbraak by 'n drankwinkel ingelig." Die verdagtes het vermoedelik die venster van die drankwinkel gebreek om toegang te kry. Drank is gesteel en die dors skelms het in 'n motor vanaf die toneel gevlug. Volgens Potelwa is 'n plaaslike sekuriteitsmaatskappymotor, wat die gebied patrolleer het, deur 'n verbyganger oor die voorval ingelig. "Die wagte het die inligting versprei en in die rigting gery waarin die voertuig na bewering weggejaag het." Verkeersbeamptes, besig met 'n padblokkade daar naby, het die voertuig sien nader kom en dit afgetrek. Daar is beslag gelê op die gesteelde drank en drie verdagtes is gearresteer. Die verdagtes van 29, 33 en 43 jaar oud sal Dinsdag 14 April 2020 in die Stellenbosch-landdroshof op aanklagte van inbraak en besit van gesteelde goedere verskyn.