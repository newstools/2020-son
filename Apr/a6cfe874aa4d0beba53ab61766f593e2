DIS ’n gevoel wat sy selfs nie haar aartsvyand sou toewens nie. Om haar lieflingdogter so in die pad te sien lê is iets wat dié gebroke ma se hart in ’n duisend stukke laat skeur het. Mary Bambi (45) van Humansdorp vertel die oggend van 2 Februarie speel gedurig soos ’n rolprent in haar gedagtes af. “Ek en my man, Gert, het gelê toe my dogter Geral­dine se niggie kom sê het my kind is geskiet. “Dit was in die vroeë oggendure. “Ek het my hande toe in die lug gegooi en vir die Here gesê dit kan nie my kind wees nie,” vertel die bedroefde ma. Mary sê sy het haar na die Humansdorp Hoërskool gehaas waar Geraldine (14), ’n gr.9-leerder by die einste skool, gelê het. By haar aankoms was haar kind egter klaar dood. Sy is in die rug geskiet. Twee ander kinders is saam met haar doodgeskiet. Nicolene (7), Geraldine se jongste sussie, sê saggies dat Jesus haar ousus in die hemel moet hou totdat hulle twee eendag weer ontmoet. Volgens Mary het sy altyd haar dogter gemaan om nie te laat rond te loop nie. “Sy was ’n rustige kind en was ’n baie goeie netbalspeler. “Selfs toe sy by die Laerskool Kruisfontein was, het sy goed gedoen in sport. “Hoewel ek nog drie ander kinders het, voel die huis baie leeg sonder Geraldine. Stryd “Ek het sulke hoë ideale vir haar gekoester. “Die Here moet ons net deur hierdie moeilike tyd dra, want dis ’n stryd elke dag omdat my gedagtes knaend by my liewe dogter is,” sê ’n hartseer Mary. Son verneem twee verdagtes is in verband met die skiet-orgie in hegtenis geneem.    ’n Polisiewoordvoerder, sers. Majola Nkohli, kon dit egter nie bevestig nie.