’N HELE gemeenskap het Dinsdag die lockdown-regulasies verbreek toe hulle die strate ingevaar en tyres gebrand het. Vir 35 dae is die strate veronderstel om grafstil te wees, maar in Mitchells Plain het dinge behoorlik geruk. Kilimanjaro Street en AZ Berman-rylaan was die brandpunte waar ontstelde inwoners bymekaargekom het om hulle frustrasies oor kospakkies te deel. Volgens die inwoners is daar nadat hulle nie kos gekry het nie rumours dat Sassa ’n tekort aan kospakkies het. Die groep van sowat 50 is straat toe. Hulle het tyres­ gebrand en stem dik gemaak om hulle verontregting uit te basuin. Daar was volgens gemeenskapsleiers ook mense wat voordeel uit die situasie begin trek het. ’n Inwoner wat anoniem wil bly, vertel: “Nou hoor ons ook dat mense oor sigarette baklei het. “Dis vir almal swaar, maar hier is mense wat vir ’n regtige doel veg.” Inwoners is ontsteld dat die polisie, volgens hulle, met so ’n “swing-gees” opgedaag het. Ongehoorsaam Ander glo weer dat dit reg was om orde te handhaaf. Nog ’n inwoner wat uit vrees vir viktimisering anoniem wil bly, sê sy sou in die verlede ’n groot show opgesit het, maar omdat sy die lockdown verstaan, kan sy net sê dat mense baie ongehoorsaam is. “Nou kla hulle weer dat die polisie hulle gejaag het. Ja, want jy moet binne wees – daai’s hoekom.” Gillion Bosman, voorsitter van die maatskaplike ontwikkelingskomitee van die Wes-Kaapse parlement, sê Sassa moes eintlik in die verligtingsplan gelei het, maar dit is nêrens te vinde nie. “Dis ’n jammerte dat betogings uitbreek. Ek moedig gemeenskappe aan om vreedsaam betrokke te raak. “Die nasionale regering en Sassa moet dit regtig dringend bespreek.” Maxine Jordaan, ’n woordvoerder van die Stad Kaapstad se verkeersdiens, bevestig wetstoepassers was op die toneel, maar sy sê daar was nie betogers toe hulle daar opgedaag het nie.