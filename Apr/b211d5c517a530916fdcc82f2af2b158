BYNA 50 jaar nadat Griekwas Noord-Transvaal in 1970 in die Curriebeker-eindstryd in Kimberley met 11-9 geskok het, gaan die twee spanne vanjaar saam reünie hou. Peet Smith, ’n flank wat op 26 September die skopwerk by die Springbok-losskakel Piet Visagie oorgeneem en met die wenskop vanuit sy eie gebied geslaag het, sê ’n reünie word beplan wanneer die twee spanne vanjaar weer in Kimberley speel. Die Curriebeker-reeks is vanjaar veronderstel om van Augustus tot Oktobermaand gespeel te word. Dit sal terselfdertyd ook ’n somber oomblik wees omdat Griekwa-spelers Koos Waldeck, James Combrinck, Jannie van Aswegen, Piet van Deventer, Popeye de Bruin en Ian Kirkpatrick (afrigter) reeds oorlede is. Keurders Die jaar 1970 was die derde en laaste keer dat Griekwas die Curriebeker omhoog kon hou. Die vorige jare was 1899 en 1911. Die sportjoernalis Dan Retief het destyds geskryf die Griekwa-held en vleuel Buddy Swartz (21), wat twee drieë gedruk het, is deur die keurders oor die hoof gesien totdat hy in ’n oefenwedstryd teen die Vrystaat voor die eindstryd raakgesien is. Jannie van Aswegen het ook die Bok-slot Johan Spies daai dag bygedam met ’n vuishou wat oor die De Beers-stadion weergalm het. Toe die eindfluitjie blaas, het ’n ou man met ’n lang baard die gras gaan soen waar Schwartz sy drieë gedruk het terwyl die trane oor sy wange geloop het. En die Griekwa-kaptein, Mannetjies Roux, is van die veld gedra terwyl hy deurmekaar gelag en gehuil het.