DEONTAY Wilder is die bokser wat persentasiegewys die meeste uitklophoue in die geskiedenis van die sport geplant het, maar dis ’n titel wat Rocky Marciano eintlik toekom. Marciano het veel groter name as Wilder uitgeslaan en hy word nie verniet as een van die bestes van alle tye beskou nie. Wilder het in 44 gevegte 41 teenstanders droomland toe bestuur. Dit gee hom ’n KO-persentasie van 93,2%. Wilder het egter vir die grootste gedeelte van sy loopbaan met on­bekendes kragte gemeet. Sy bekendste uitklophoue was teen Luis Ortiz (twee keer), Dominic Brea­zeale en die Olimpiese gouemedaljewenner Audley Harrison. Nie een van hulle kan egter met die ysters van vroeër jare vergelyk word nie. Marciano is in die tweede plek met ’n persentasie van 87,8%. Hy het 43 van sy 49 teenstanders uitgeslaan, onder wie talle van die wêreld se beste swaargewigte van alle tye. Onder hulle tel Archie Moore, Ezzard Charles, Jersey Joe Walcott (twee keer) en Joe Louis. Dié viertal is saam met Marciano in die Boxing Hall of Fame opgeneem. Die huidige wêreldkampioen, Anthony Joshua, is net-net agter Marciano. Hy beklee die derde plek met 21 KO’s in 24 kragmetings. Dit gee hom 87,5%. Sy bekendste slagoffers sluit in Wladimir Klitschko, Charles Martin, Alexander Povetkin en Andy Ruiz. Die vierde en vyfde plek behoort aan onderskeidelik Vitali Klitschko en Frank Bruno. Klitschko, wat ook as Dr. Ironfist bekend was, het 41 van sy 47 teenstanders planke toe gestuur vir ’n KO-persentasie van 87,2%. Hy het onder andere Shannon Briggs, Dereck Chisora en Corrie Sanders uitgeslaan. Hoewel Bruno vyfde op die lys is met ’n persentasie van 84,4% vir sy 38 KO’s in 45 gevegte, spog hy ook met ’n indrukwekkende lys teenstanders wat hy uitgeslaan het. Onder hulle is Pierre Coetzer, Joe Bugner, James Tillis, Gerrie Coetzee en Scott LeDoux. George Foreman, wat boksers soos Coetzer, Michael Moorer en Gerry Cooney uitgeslaan het, spog met ’n uiters indrukwekkende vertoningslys. Hy het vroeër in sy loopbaan 15 agtereenvolgende KO’s geslaan en dit ’n paar gevegte later met 17 uitklophoue in ’n ry opgevolg.