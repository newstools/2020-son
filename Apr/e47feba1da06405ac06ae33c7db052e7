MEER as 120 bus- en taxi-bestuurders het gisteroggend hul misnoeë te kenne gegee deur ’n vreedsame byeenkoms voor die Li­bhongolethu-depot te hou. Hulle is ontevrede omdat hulle sedert die begin van lockdown nog geen salaris ontvang het nie. Volgens Richard Goliath blyk dit nou dat daar nooit UIF-gelde vir hulle inbetaal is nie, al is daar baie getrou weekliks en maandeliks aftrekkings van hul salaris gemaak. “Ons word geminag en ons word nie as volwaardige werkers erken nie. “Ons wil darem erkenning kry, want ons doen ’n belangrike werk. Maar wat ons kry, is stank vir dank,” het ’n ontevrede Goliath gesê. Johan Williams het gesê hy was nou die ander dag in trane. “My kinders sit sonder kos by die huis. “Ek het onlangs ’n kans gewaag deur ’n paar trippies te ry, maar toe kry ek ’n R10 000 fine en ek was agt ure in ’n polisiesel toegesluit,” het Williams vertel. Spectrum Alert is ’n privaat maatskappy wat die busroetes namens die Nelson Mandelabaai-metro bestuur. Spectrum se groephoof, Trevor Harper, het gesê dis snert dat die werkers se UIF-geld nie op datum is nie. Harper het gesê hulle het ’n versoek aan die bedingingsraad gerig vir die uitbetaling van werkers se UIF-geld. Volgens hom is hy per e-pos in kennis gestel die geld is nog nie gereed nie. “Alle werkers is einde Maart betaal. “Al wat aan hulle verskuldig is, is die UIF-geld wat nog in die proses is om gefinaliseer te word,” het hy verduidelik. Die werkers is egter nie tevrede met Harper se verduideliking nie. Hulle wil teen môre antwoorde hê. 