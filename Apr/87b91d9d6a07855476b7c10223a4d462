DIE WWE moes weens Covid-19 se impak op hul geldkoffers noodgedwonge 'n paar van hul rofstoeiers laat gaan. Die legende Kurt Angle, wat agter die skerms vir die maatskappy gewerk het, asook ander voormalige kampioene soos Rusev, Zack Ryder, Luke Gallows en Karl Anderson tel onder die 28 werknemers wie nou hul werk kwyt is. Mike Chioda, 'n skeidsregter wat vir meer as 20 jaar vir die WWE gewerk het, is ook nie gespaar nie. WWE is gedwing om Wrestlemania, wat jaarliks in volgepakte stadions aangebied word, vanjaar agter geslote deure te hou. Dit het hul finansiële situasie 'n verdere knou toegedien. Die maatskappy het die afgelope week in 'n verklaring gesê die impak van Covid-19 op hul besigheid, het hulle genoop om verskeie korttermyn kostebesparingsmaatreëls te implementeer. Dit sluit in die vermindering van hul werknemers, die vergoeding van raadslede en bedryfsuitgawes. Die XFL, 'n Amerikaanse voetbal-liga, wat Vince McMahon, WWE-eienaar, besit, het ook onlangs bankrot verklaar. WWE-kykers het Donderdag verdere slegte nuus ontvang met die dood van die legendariese omroeper, Howard Finkel. Hy was 69.