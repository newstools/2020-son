ORGANISASIES sukkel om honger kinders en inwoners van Vrygrond te voed. Nonki Fodo, sekretaris van die Vrygrond Community Development Forum, sê die gemeenskaps­leiers hier het saamgekom om die kwesbaarstes in hulle gemeenskap te voed. Volgens haar is daar ag sopkombuise in Vrygrond. Dit sluit drie “stasies” in die Overcome Heights-plakkerskamp in, asook sopkombuise op Vuyo-weg, Hanover-weg en die Xakabantu-plakkerskamp. Beperkte Sy voeg by dat die sopkombuis wat sy uit die Vrygrond-gemeenskapsentrum bedryf sowat 120 mense soggens, middae en agtermiddae voed. Fodo sê soms moet kinders met leë mae omdraai. Sy verduidelik: “Ons het beperkte voorraad. As die kos opraak, is die rye mense nog lank.” Volgens haar is daar nou baie meer mense wat staatmaak op sopkombuise om iets te eet. “Ons het opgelet dat die getal mense ál meer geraak het sedert die begin van die lockdown. Die meeste van die mense kry nie kospakkies nie. Ons probeer hard met fonds­insameling om meer mense te kan help.” Tog raak die taak oorweldigend – en die rye honger mense dag ná dag al hoe langer.