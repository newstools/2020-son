WERKERS by ’n vrugtefabriek in Ceres word na verneem word gedreig met afdanking as hulle sou bos los oor ’n kollega wat na bewering positief getoets is vir Covid-19. Die werknemer van Ceres het glo van ’n begrafnis in die Oos-Kaap af terug gekom. Sandra Maritz, kommunikasiebeampte van die Kaapse Wynland-distrik, het gister in ’n radio-onderhoud bevestig die Witzenberg Munisipaliteit het sy eerste Covid-19-geval. Tydens die onderhoud het sy erken die geval is verkeerdelik onder die Bitou Munisipaliteit in die Tuinroete Distriksmunisipaliteit geplaas. Dis eers Dinsdag reggestel en onder die Witzenberg Munisipaliteit geregistreer. Maritz het werkers en inwoners gemaan om nie paniek te saai nie en kalm te bly. ’n Gemeenskaps­leier wat verkies om anoniem te bly, sê hy het Dinsdag ’n oproep gekry van ’n persoon in Ceres wat positief getoets is vir die nuwe corona-virus. Veiligheid Hy sê: “Ons vermoed daar is twee gevalle, maar net een geval kon sover bevestig word. “As die geval by die vrugte­fabriek waar is, hoop ek die nodige voorsorgmaatreëls is getref om die ander werkers se veiligheid te verseker. “Ek het ook oproepe van werkers gekry wat gedreig is dat hulle hul werk gaan verloor as hulle enige iets sê oor die voorval.” Mark Mentor, voorsitter van die gemeenskapspolisiëringsforum in Ceres, sê daar kan nie so met mense se lewe gespeel word nie. “Dit is onaanvaarbaar dat enige besigheid sy werkers se lewe in gevaar stel. Dit kan nie geduld word nie.”