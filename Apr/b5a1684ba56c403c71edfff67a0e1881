DIE sanger Dawnay Poggenpoel het uit Johannesburg laat weet dat daar nog ’n baie moeilike tyd vir entertainers voor lê, want baie van hulle gigs is gekanselleer. “Ek het ’n live venue, Mangos, oopgemaak waar musikante optree. Dié week moes ek die hartseer-besluit neem om dit toe te maak,” vertel Dawnay. “Die jaarlikse Kimberley-jazzfees moes ons ook kanselleer, waar 21 kunstenaars en 9 bands sou optree.” Die legendariese sangeres Felicia Marion, wat op die fees sou optree, sê op haar beurt dat dit baie stresvol is. “Daar is bills wat betaal moet word. Ek weet nie hoe ons as musikante gaan maak nie.” Die “My African Dream”-sangeres Vicky Sampson vertel sy het ses gigs verloor en is diep bekommerd. Daarom het hulle nou ’n forum op die been gebring om kunstenaars te help. Sy wei verder uit dat hulle as ’n organisasie op die oomblik by die minister van kuns en kultuur aansoek doen vir ’n emergency relief fund om musikante te help wat swaar trek in hierdie tyd. Camillo Lombard en Gabi le Roux is ook saam aan die stuur van hierdie organisasie. Vir meer inligting, besoek gerus tumsa.org.