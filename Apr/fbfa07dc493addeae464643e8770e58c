DRIE vermeende diewe sit in die tjoekie na dat hulle na bewering ’n vleistrok gekaap het. Die voorval het gister omstreeks 09:20 in die Ramaphosa-plakkerskamp in Philippi gebeur. Die bestuurder van die trok en twee passasiers was besig om aflewerings in Guguletu te doen. Volgens sers. Noloyiso Rwexana, ’n polisiewoordvoerder, het die trok by ’n verkeerslig in Govan Mbeki-straat gestop toe drie gewapende mans dit genader het. Rwexana sê: “Die drie boewe het die sleutel van die trok gevra en die insittendes aangesê om op die agtersitplek te gaan sit. Sy sê: “Hulle het daarna met die trok vleis na die Ramaphosa-plakkerskamp gery. “Die bestuurder van die trok en die twee werkers is met ’n vuurwapen gedreig en afgelaai, waarna die boewe verder in die plakkerskamp ingery het. “Later het een van die verdagtes met die trok teruggekom en vir die bestuurder en passasiers gesê om die trok te vat en die gebied te verlaat. “Die trokbestuurder het ’n polisie-vên gestop en die voorval aangemeld. “Terwyl die cops besig was om die trok te deursoek, het hulle een van die verdagtes agter in die trok gekry. “Die 29-jarige verdagte is op die toneel gearresteer. “Later is nog twee verdagtes met van die gesteelde vleis gearresteer toe die cops die area deursoek het.” Volgens Rwexana sal die 29-jarige verdagtes van die kaping van ’n voertuig aangekla word. Die ander twee verdagtes, wat 42 en 23 jaar oud is, sal vir die besit van gesteelde goedere aangekla word. Die verdagtes sal binnekort in die Athlone-landdroshof verskyn.