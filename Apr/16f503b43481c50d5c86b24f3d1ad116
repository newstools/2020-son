QUINTON de Kock, die Proteas se kaptein in witbalkrieket, sê sy span se 3-0-ODI-reeksoorwinning oor die “power­house”-span van Australië was vir hom die hoogtepunt van die afgelope seisoen. Die 27-jarige De Kock het die leisels in eendag- en T20-krieket by Faf du Plessis oorgeneem nadat laasgenoemde die tuig neergelê het. Suid-Afrika se tuisseisoen was egter bra power, met nederlae in die toetse en die T20-reeks teen Engeland, terwyl hulle die eendagreeks gedeel het. Weggestap Australië het daarna kom toer en met die louere in die T20-reeks weggestap voordat De Kock se span die een­dagreeks met 3-0 gewen het. “Die hoogtepunt in die algemeen was ons reeks teen Australië,” sê hy. “Ons het ’n baie jong span gehad en hulle nogal ’n power­house-span. “Om teen een van die beste ODI-spanne ter wêreld te speel en hom met 3-0 te klop, was waarskynlik die grootste hoogtepunt.” Die Proteas het egter gesukkel in die toetsreeks, al was hulle by tye in beheer van die toetse. Swak houe-seleksie deur senior spelers soos Dean Elgar, Du Plessis en De Kock het hulle later duur te staan gekom. “Ek dink ons het redelik goed gespeel,” sê De Kock oor die toetsreeks teen Joe Root se Pommies. “Die toetswedstryde was teleurstellend, maar die res van die tyd het ons baie goeie krieket gespeel. As jy teen ’n span soos Engeland speel ... “Al het ons verloor, het ons opwindende krieket gespeel. “Dis altyd moeilik om ’n span soos Engeland te klop. “Engeland is tans een van die wêreld se beste spanne. “Hy is een van die sterkste spanne om teen te speel. “Dit was net teleurstellend dat ons nie genoeg gewen het, soos ons wou, nie,” sê die paaltjiewagter. Sy werklas – hy is sy span se paaltjiewagter, beste kolwer en kaptein – is egter deesdae ’n bron van kommer vir die ringkoppe van Krieket Suid-Afrika (KSA). Graeme Smith, KSA se direkteur van krieket, het onlangs bevestig dat De Kock nie die Proteas in toetse gaan lei nie. Dit behoort sy werklas effens ligter te maak.