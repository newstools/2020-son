VANAAND saai kyk­NET die 1 000ste episode van Suidooster uit. Die eerste episode van dié gewilde sepie is op 16 November 2015 uitgesaai. Suidooster is die eers­te Afrikaanse sepie wat in die Kaap vervaardig word. Die 1 000ste episode is in Februarie reeds by Atlantic Studios in Montague Gardens opgeneem. Aanvanklik moes kykers tevrede wees met net drie episodes per week, maar in 2017 is ’n bykomende episode bygevoeg. Danksy die program se toenemende gewildheid, kan ons nou elke weekaand daarna kyk. Van dag 1 af is daar talle veteraanakteurs die rolverdeling. Dit sluit in Denise Newman (Bridgette Jacobs), Marcel van Heerden (Chris du Plooy) en Cedwyn Joel (AB Samsodien). Boonop het talle bekende mense al as hulself in Suidooster verskyn, onder andere Deon Meyer, Darren Simpson, Alistair Izobell en Lize Beekman. Vir Suidooster se vervaardigers is dit belangrik om terug te gee en by gemeenskappe betrokke te raak. Wilmer Müller, publisiteitsbestuurder van Suidooster, sê: “Om die mylpaal van te vier, gaan ons met die Rooi Kruis-kinderhospitaal hande vat. “In die afsienbare toekoms gaan Suidooster betrokke raak by die fonds­insamelingsprojekte vir dié instansie.” Die toekomsvisie van Bradley Joshua, een van die uitvoerende vervaardigers, is dat Suidooster moet aanhou om goeie stories te vertel. “Suidooster se stories word geloofwaardig uitgebeeld sodat dit vir altyd in mense se harte en herinneringe sal voortleef,” sê hy. “Dit is vir ons belangrik dat ons sal aanhou om ’n groter gehoor te bereik – met goeie vermaak, inhoud van gehalte en diverse karakters by wie alle Suid-Afrikaners kan aanklank vind.” Gelukkige 1 000ste “verjaardag”, Suidooster! Mag julle sommer nog baie jare op ons kassie wees. 