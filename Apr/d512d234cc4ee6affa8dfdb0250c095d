DIE tydelike huisvesting van haweloses by die Strandfontein-sportgronde moet dadelik gesluit word. Dit is die pleidooi deur die ANC in die Wes-Kaap na dit aan die lig gekom het dat 'n 18-jarige meisie daar na bewering verkrag was. Cameron Dugmore, ANC-leier in die Wes-Kaapse wetgewer, sê daar word ook 'n beroep gedoen op die nasionale regering om in te gryp by die ontwikkeling van 'n groot krisis. EWN berig Lt.kol. Andre Traut sê die beweerde verkragting het Vrydagaand plaasgevind en dat die polisie die saak ondersoek. "Niemand is nog gearresteer nie." Dugmore noem dat die mayor van Kaapstad, Dan Plato, en burgemeesterskomiteelid vir veiligheid en sekuriteit, JP Smith, moet ook politieke verantwoordelikheid neem en onmiddelik bedank. "Hulle is deel van 'n administrasie wat lockdown-regulasies doelbewus verontagsaam het, insluitende die afsny van die watertoevoer na verskeie gemeenskappe en dan is daar ook die uitsetting van inwoners in Makhaza."