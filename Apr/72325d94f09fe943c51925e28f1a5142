INMATES panic net so oor die corona-virus. Maandag het inmates landwyd begin strike oor die omstandighede in die tronk. ’n Gevangene wat anoniem wil bly, het Son gebel en begin uitpak. Die ou het uit Pollsmoor gebel. Hy vertel: “Hier het ons niks beskerming nie, nie eens hand sanitiser nie. “Hulle gee nie eens vir ons goed om ons selle mee skoon te hou nie.” Die inmate gee toe daar is tot dusver geen gevalle by hulle nie, maar hulle staan saam met die tronke waar reeds gevalle aangemeld is. “Ons gaan ’n hunger strike hou,” dreig die ou. “Ons sal eerder van hongerte doodgaan as van ’n virus.” Volgens die tronkvoël ken hy sy regte en basiese gesondheid is een daarvan. Hy moan: “Hulle stuur ons nie eens vir regte toetse nie. Hulle vra net: ‘Runny tummy and fever? Dan’s dit klaar.” Die inmate worry ’n bewaarder kan die virus tronk toe bring. Die ou smeek dat die regering nie van die tronke vergeet nie. “Ons is ook mens en ons vrees ook corona.” Singabakho Nxumalo, woordvoerder van die departement van korrektiewe diens­te, bevestig daar is ’n staking. Hy sê die staking is uiters onverantwoordelik en roekeloos. “Die departement werk met relevante wetstoepassingsagentskappe saam om die nodige stappe te doen. “Ná die aanhitsing het gevangenes in die Baviaanspoort Medium Korrektiewe Sentrum (B-eenheid, sel 7) in Gauteng ontwrigtend geraak. “Een gevangene het op sy rug gelê en geweier om in sy sel te gaan.” Nxumalo voeg by dat die departement inderdaad beheermaatreëls toepas om te help keer dat mense besmet word. “Daar is ook aangedring op die ontsmetting van ontvangsareas, selle, kantore en voertuie. “Persoonlike en omgewingshigiëne is verbeter, persoonlike toerusting is voorsien en sanitasie- en dekontaminasie-intervensies is gedoen. Buigsaamheid “As daar tekorte is, het die departement ’n stelsel om die korrektiewe sentrums te help wat voorraad benodig. “Daar is buigsaamheid sodat die sentrums hulpbronne kan deel.” Nxumalo sê voorts die inmates se beweringe is ongegrond. Intussen vertel ’n betroubare bron by Pollsmoor dat die sogenaamde honger­staking het behels dat in­mates brekfis geskiep het.