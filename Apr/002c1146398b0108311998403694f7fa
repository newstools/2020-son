TAXI-BASE stres nadat die lockdown met twee weke verleng is. Taxi-organisasies het laas week in Mitchells Plain met Son gepraat terwyl die Wes-Kaapse departement van vervoer maskers, sanitisers en handskoene uitgedeel het. Nazeem Abdurahman, provinsiale voorsitter van die South African National Taxi Alliance (Santaco), verwelkom die regering se hulp. Die voorsitter van die Delft Taxi Association (DTA), Melton Oppelt, sê hy is bekommerd oor die lang lockdown. Oppelt sê: “Ons waardeer wat die regering vir ons doen, want ons help om essential workers te move. “Die virus moet gestop word, want hy maak ons seer. “Ons as organisasie het besluit ons gaan net een van per eienaar laat werk. “Dis minder inkomste vir ons. Maar ons sal abide by die regulations, want die corona-virus is ernstig. “Ek wil nie eens praat van die extension van die lockdown nie. Die eerste twee weke was reeds baie crippling vir ons. “Baie van ons mense is al klaar honger. Ons bid maar en hoop dat die ding vinnig gestop kan word. “Because hulle sê ‘a hungry man is an angry man’. “As ’n man honger is en sy maag raas, moet jy ’n plan maak.” Bonginkosi Madikizela, die Wes-Kaapse minister van vervoer, het sy veldtog by taxi ranks hervat. Hy en werkers in sy departement deel steeds santisers, maskers en handskoene uit. Madikizela sê hulle vervul hul belofte om te verseker dat alle vervoersentrums soos taxi- en busstaanplekke ontsmet word om die verspreiding van die virus te verminder.