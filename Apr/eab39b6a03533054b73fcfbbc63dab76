WANNEER jy goed is vir mense, sal jy in abundance geseën word. Al vat dit hoe lank, jy sal die vrugte pluk van die goeie saad wat jy saai. Vyf jaar al staan die Hendricks-gesin in Rocklands, Mitchells Plain, vir die minderbevoorregtes reg. Terwyl Charlene Hendricks en haar gesin in die kombuis besig is, is die man van die huis, Jerome, besig om pensioenarisse en gestremde mense na en van die daghospitaal te vervoer. Hulle lewe met die motto “dit vat niks om te deel nie”. Charlene gesels met Son terwyl haar span agter haar ontbyt aan kindertjies en hul ouers uitdeel. Hulle gee daagliks meer as 200 bakkies kos uit vir dié wat dit benodig. “Vir ons is dit meer as net ’n sopkombuis. Dis hoe ons grootgeword het: om altyd te deel. “Die tradisie gaan ook nie hier stop nie.” Die Hendrickse gee elke dag twee maaltye: ontbyt en middagete. Hul aim is om elke honger kind in die area te bedien. Charlene sê hulle glo ook dat die mense iets anders moet kry. “Jy weet, as ons nie self die kos wil eet nie, gaan ons dit nie aan die mense gee nie.” Alles kom uit die gesinslede se eie sak. Sommige tye kry hulle wel hulp van die gemeenskap. “Ons doen dit gewoonlik voor skool, maar noudat die skole gesluit is, het ons besluit om dit vir die gemeenskap te doen. Petrolgeld “My man charge ook nie die pensioenarisse of gestremdes nie. Die petrolgeld kom uit sy eie sak. “Maar ons mind nie, want ons het ’n groot liefde daarvoor om mense te help. Die smiles op die kinders se gesigte beteken als.” Terwyl Charlene nog so lekker gesels, kom klets ’n inwoner sommer saam. Tanya Davids sê sy is die gesin ewig dankbaar. “As ’n ma is dit nie lekker om te hoor jou kind is honger nie, so vir ons beteken dit so baie. “Dis dié goed wat ons aan die gang hou en wat ons moed gee.”