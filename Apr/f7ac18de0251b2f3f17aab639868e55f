DIE plaaslike kleremaakbedryf is darem nog nie heeltemal op sy knieë gedryf deur die lockdown nie. Volgens James Vos, die Stad se mayco-lid vir ekonomiese geleenthede en batebestuur, is hy positief oor dié belangrike plaaslike sektor omdat verskeie besighede innoverende maniere gevind het om met produksie voort te gaan. Hy het die afgelope week verskeie klere- en tekstielbesighede besoek. Hy sê die bedryfreus TCI Apparel in Epping het remote working eers moeilik gevind, maar hy het aangepas en slim maniere gevind om social distancing in sy fabrieke toe te pas. Dié firma is besig met ’n tweede bestelling surgical gowns vir die patologie-mark. Hulle is ook besig om ’n bestelling vir gesigmaskers vir groot kettingwinkels se werkers te voltooi. Die fabrieke produseer sowat 500 000 maskers per week. Binnekort sal hulle ook begin met ’n bestelling vir 1 miljoen voorskote, surgical gowns en oorpakke vir ’n groot hospitaalgroep. Vos sê dis verblydend om te sien die sektore het ingespring om die mense te help wat aan die voorste linie is in die stryd teen die pandemie. TCI vorm ook deel van ’n groep fabrieke wat met die bedingingsraad ’n samewerkingsdokument onderteken het om 45 miljoen maskers aan die departement van onderwys te verskaf. Hy meen die aanpassings in die sektor wys hoe plooibaar dit onder moeilike omstandighede kan wees. TCI subkontrakteer ook in samewerking met die Stad werk uit na ander verskaffers, insluitend klein besighede, om die bedryf aan die lewe te hou. Volgens Vos het Kaapstad ’n tradi­sionele voorsprong as dit by die klere- en tekstielbedryf kom. Die bedryf verskaf werk aan 24 734 mense. In 2018 het uitvoere R3,5 miljard beloop. Dit maak dus vir die Stad sin om dié sektor te ondersteun. Die Stad gee ongeveer R10 miljoen per jaar om die sektor te ondersteun deur die Instituut vir Handwerk en Ontwerp, die Kaapstadse Moderaad, die klere-en-tekstieldienssentrum en die Kaapse klere-en-tekstiel-kluster. Die befondsing word gebruik vir programme vir opleiding, vaardigheidsontwikkeling, internskap-opleiding, en plasing en koördinering in die sektore. Volgens Vos het sy direktoraat ook die databasis vir vervaardigers van persoonlike beskermende toerusting vir die Wes-Kaap en die Stad bygewerk. Die afdeling vir nywerheid en beleggings help ook maatskappye en SMME’s in alle sektore met inligting oor die pandemie en die regulasies rondom die virus, soos uiteengesit deur die regering. Hy het ook aan die minister van handel en nywerheid geskryf om besighede wat kan voortgaan met produksie, te herevalueer as hulle noodsaaklike dienste tydens die lockdown verrig.