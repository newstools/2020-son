AS DIE Tour de France-fietswedren in Junie voortgaan, sal hy graag sy debuut wil maak, sê die gewilde Nederlandse ryer Mathieu van der Poel. “As ek mag deelneem, is ek dáár. Daaroor is daar nie twyfel nie. “Die Tour is ’n uitsonderlike wedren met verskillende tipes ryers. Dit gaan dus ’n groot uitdaging bied om jouself teen die wêreld se bestes te meet. Dit sal ook great wees as ons as span kan deelneem,” het hy aan Cyclingweekly gesê. Van der Poel ry vir die Alpecin-Fenix-span. Al het die Alpecin-Fenix-span aanvanklik nie ’n wildcard-uitnodiging gekry nie, glo Van der Poel hy en sy spanmaats kan dalk steeds by die agterdeur inglip. Deurbraakseisoen Van der Poel het aanvanklik gesê die vroegste wat hy aan die Tour sal deelneem, is in 2021 omdat sy fokus op bergfietsry by die Olimpiese Spele was. Met die Spele gekanselleer, asook talle byeenkomste wêreldwyd, soek Van der Poel elke moontlike geleentheid om voort te bou op sy deurbraakseisoen vanjaar. “Dit was ’n goeie tyd om tot dusver op bergfietsry te konsentreer. En om vanjaar nog aan die Tour te kan deelneem sou werklik baie spesiaal gewees het,” sê hy. Alle aanduidings is egter dat Van der Poel tot volgende jaar vir die Tour sal moet wag. ’n Finale aankondiging word op 1 Mei verwag. Gister het die Franse media berig die Tour kan dalk met een maand uitgestel word.