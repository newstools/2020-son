NOG vier personeellede van die Netcare Kingsway-hospitaal in Amanzimtoti het positief getoets vir Covid-19. Altesaam 10 werkers het al die corona-virus opgedoen nadat 'n pasiënt, wat later positief getoets het, op 4 April by die hospitaal opgeneem is nadat hy vermoedelik 'n beroerte gehad het. Netcare het verlede Woensdag in 'n verklaring gesê die hospitaal gaan tydelik gesluit word. Nomagugu-Simelane Zulu, LUR vir gesondheid in KwaZulu-Natal, sê gesondheidswerkers by die hospitaal word nog getoets. KwaZulu-Natal is tans (met 22) die provinsie met die hoogste getal Covid-19-verwante sterftes in die land. Die St. Augustine's-hospitaal in Durban, wat ook aan Netcare behoort, is ook onlangs gesluit ná 47 personeellede daar positief getoets het. - News24 