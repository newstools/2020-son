DIE vermaaklikheidsbedryf is dié naweek ’n groot knou toegedien met die skielike heengaan van ’n musiek­legende van Uitenhage. Leslie Simons (57) – ook alombekend as Mr Motown, van Rosedale, Uitenhage, is Sondagoggend tussen 11:00 en 12:00 ná ’n kort siekbed in die Provinsiale Hospitaal in dié dorp oorlede. Hy is vroeër dieselfde oggend in die hospitaal opgeneem omdat hy gekla het van erge pyn en oor hy kortasem was. Hy is kort hierna oorlede. Perform Simons het eers sowat drie weke gelede uitgevind hy is terminaal siek. Patrick Lindoor (55) – ook ’n bekende musikant en jare lange vriend van Simons – het gister gesê hy en Simons het saam grootgeword in Gerald Smith, Uitenhage. Lindoor sê in 1979 het Simons afgesit na die Moederstad om sy musiekloopbaan ’n boost te gee. Daar het hy aangesluit by die Kaapse band, Bloodshed. Dié was ’n coverband wat cover-weergawes van songs perform het. Hulle het Motown, jazz en Pop songs perform. Hy sê Simons het kort hierna aangesluit by ’n ander Kaapse band, Pulse. Volgens Lindoor het Simons hom in die Kaap ook as verpleër bekwaam. Lindoor sê Simons het in die middel 1980’s teruggekeer na Uitenhage. Dis tóé dat hulle opgeteam het. Volgens Lindoor het hy en Simons toe oral in die Baai perform. Hulle het opgetree in clubs waaronder Golden Fountain in Salsoneville, Waldorf Restaurant in Schauderville, die Alabama Hotel, die Astra in Bloemendal, die Blue Note Restaurant in Gelvan Park, Alice’s Pub in die Jubilee Hotel in Uitenhage en die Guv’nor, ook in Uitenhage. Volgens Lindoor het Simons in die laat 2000’s begin optree saam met Lee-Ann Wales. Sowat vier jaar later het Buddy Gallant ook saam met die duo begin perform. Lindoor sê verlede jaar het Simons nog opgetree saam met die Kaapse band The Rockets. Volgens Lindoor was Simons veral bekend vir sy weergawe van “Me and Mrs Jones” oorspronklik gesing deur Billy Paul, “Lonely Girl” deur Eddie Holman en “Greatest­ Inspiration” deur Teddy Pendergrass. Hy sê Simons se voorlaaste show was op 1 Maart vanjaar in die Bravo Bar by die Boardwalk. Volgens hom het hulle op 26 Maart – die aand voor lockdown – ’n vitual show live op Facebook gehad. Hy sê vir dié show het hulle meer as 4 000 viewers gehad. Lindoor beskryf Simons as ’n baie opgewekte persoon wat vol lewe was. Hy sê Simons het altyd jokes gemaak. Volgens hom was musiek in Simons se bloed en dit was alles vir hom. Hy sê Simons was ook ’n groot Gardens rugby fan. “Al is hy hoe siek, sal jy hom langs die rugbyveld kry.” Volgens Lindoor gaan Simons ’n groot leemte in die musiekbedryf laat. Hy het tot en met sy dood by sy suster Gertie Gibson in Rosedale gewoon. Memorial Volgens Lindoor gaan hulle Donderdag ’n virtual memorial service op sy Facebook-blad vir Simons hou omdat daar weens Covid-19 nie meer as 50 mense op sy begrafnisdiens sal kan wees nie. Hy sê toe hy die nuus van die memorial service op Facebook post, het mense van oral in die wêreld daarop gereageer. Volgens hom was Dr Victor van die Rasta Rebels van die eerstes wat sy medelye met Simons se heengaan betuig het. Simons se begrafnisdiens is Vrydag by sy suster se huis in Peacockstraat, Rosedale, Uitenhage. Simons word oorleef deur vyf susters, ’n broer en drie kinders.