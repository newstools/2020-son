UMPIRES moenie toegelaat word om been-voor-paaltjie-beslissings te maak as krieket se kykweer-stelsel in plek is nie. Dís die interessante opmerking van Ian Gould, wat in 251 internasionale wedstryde opgetree het. Gould het dit in ’n onderhoud met die BBC gemaak. Hy meen dis totaal oorbodig. Die kykweer-stelsel is in 2009 op die been gebring en het umpires reeds talle kere in die verlede verkeerd bewys. “Jy behoort die stelsel wêreldwyd in plek te hê en daarom sal ek nie van um­pires verwag om die lbw call te maak nie. Argument “As die kolwer ’n kykweer aanvra en minder as die helfte van die bal sou die paaltjies raak, sal die um­pire op die veld se beslissing staan,” sê hy. Gould sê sy argument is dat jy nie by een plek 37 kameras het wat op ’n beslissing fokus en die volgende keer het jy net 10 nie. “Dis onregverdig en nie goed vir die spel nie.” Die gebruik van die kykweer-stelsel is ook onreëlmatig in vrouekrieket. “Die tegnologie is by wêreldtoernooie beskikbaar, maar nie altyd in plek by wedstryde met beperkte boulbeurte nie,” sê hy. Hy verwys ook na die keer toe Ierland nie geld gehad het vir tegnologie vir sy toets teen Pakistan nie. Gould sê ook umpires was nie baie gewild toe tegnologie ingebring is nie. “ ’n Klomp senior manne het gevoel of hulle aan verkeerde beslissings blootgestel word.”