DRIE voormalige dosente aan die destydse Onderwyskollege Suid-Kaapland (OKSK) in Oudtshoorn spog met meer as ’n eeu se onderwyservaring tussen hulle. Die drie vriendinne, Susanna van Wieling (90), Lily Manuel (82) en Magda Rensburg (72), het oor die jare diep spore in die onderwys getrap. By die OKSK het hulle honderde voornemende, jong en nie-so-jong studente vir die onderwysberoep geslyp. Van Wieling, oftewel “juf. Sannie”, geniet nog goeie gesondheid. Sy gebruik geen medikasie nie. Sy speel klavier, kyk sport op TV, lees dik boeke en brei babakouse vir die horde peet­kinders vir wie se ouers sy ook peetma is. Van Wieling is in Zoar gebore. Sy het daar skoolgegaan en lank daar by die Primêre Skool R.P. Botha skoolgehou. Ná 43 jaar in die onderwys het sy in 1994 afgetree as kindertuin-vakadviseur van die Wes-Kaapse onderwysdepartement. Juf. Manuel is ’n Oudtshoorniet van geboorte. Sy het haar onderwysloopbaan in 1957 in De Rust begin, ’n jaar daar skoolgehou en in 1958 by die Laerskool De Villiers in Jubileestraat begin. In 1988 word sy ’n kindertuin-vakadviseur. Sy bly tot haar af­trede in 1995 in dié pos. Rensburg, ook van Oudtshoorn, het in 1972 by die OKSK begin onderrig gee. Sy was 25 jaar ’n dosent – totdat die kollege se deure in 1996 gesluit is. In 1972 was sy een van net vier bruin dosente aan die kol­lege. Rensburg is nog net so lewenslustig op 72 soos wat sy 50 jaar gelede was. Sy draf gereeld, is lief vir die kunste, speel nog klavier en geniet die mooi in die lewe. Sy woon deesdae in George.