SLANGRIVIER. – Die pandemie is besig om die goeie in mense uit te bring. Veral dié wat ’n bietjie meer gegoed is as ander is besig om hul hart en beursie vir minder gegoede inwoners oop te maak. Die afgelope naweek het verskeie inwoners en instansies in dié dorp, asook in Heidelberg, weer kospakkies, sop en lekkergoed aan ander inwoners uitgedeel. Vrydagmiddag het die Heidelberg United-krieketklub kospakkies aan 12 gesinne geskenk. Vier daarvan is gegee aan huidige spelers en een aan ’n voormalige speler. Die ander sewe pakkies is geskenk aan gesinne wat deur die bestuurslede geïdentifiseer is. Abraham Daniels en sy skoonpa, Alister Pretorius, en hul familie het weer sop, roosterbrood en lekkernye aan die kinders in Joe Slovo Park uitgedeel. AO Alroy Windvogel en sers. Imorgene Hendriks het bakkies kerrie en bredie in Mervyn Josephstraat uitgedeel. Die kos word deur ’n plaaslike biltongwinkel geskenk. Saterdagmiddag het Windvogel saam met sers. Gerrit Jantjies ’n groep van vyf Bangladesjiese winkeliers vergesel toe hulle 100 kospakkies aan inwoners van Slangrivier geskenk het. Dié groep, onder leiding van Mohammed Mobin, het hul landgenote in Heidelberg se voorbeeld gevolg. Dié het die vorige week onderhandel om kospakkies te skenk. Die pakkies het die nodigste kosse en ander kruideniersware ingesluit. Toe hulle gepols is oor hoekom hulle dit doen, het Mobin benadruk dis hul plig as Moslems om te help waar nood is.