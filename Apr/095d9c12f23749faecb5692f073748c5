TOE SY haar seun naak op die grond aantref en sien hoe hy in sy eie bloed verdrink het sy net daar in haar spore omgedraai. Andrew Stevens (35) se ma,  Rebecca (65) is stukkend nadat sy Maandagoggend vroeg op haar seun sy lyk afgekom het. Hy is die laaste van haar ses seuns wat deur die koue hand van die dood weggeneem is. Andrew, 'n prinsipaal en eienaar van die Pinnochio crèche in Voorbrug Delft het sy gemeenskap met passie gedien vertel sy hartseer ma aan Son. Sy vertel toe sy Maandagoggend haar seun om 04:00 soos gewoonlik wou wakker maak hy nie reageer het nie. “Andrew se deure was gesluit en ek moes agterom sy huis gaan om toegang te kry.” Stevens vertel voor dit het sy herhaaldelik haar seun probeer bel, maar daar was geen antwoord nie. Terwyl sy heen en weer na sy huis geloop het het daar 'n groep mans verbygeloop gekom. Stevens vertel: “Dit was 04:00 in die more en ek wou by hulle weet wat hulle op straat soek. “Hulle het net gese hulle is oppad na die neighbour toe. “Ek wou weet hoe is dit moontlik want die neighbours slaap dan nog. “Ek het ook opgemerk die een het lappe om sy skoene.” “Ek het hom net gesê jy kan maar lappe om jou skoene dra, maar God weet wie die eienaar van daai tekkies is.” Stevens vertel terwyl sy nog so sukkel om toegang tot haar seun se huis te kry het een van die mans weer verby geloop gekom. Dit het sy baie vreemd gevind. Sy het toe besluit om haar suster se dogter saam haar te neem en van haar spaarsleutel gebruik te maak. ‘n Hartseer Stevens vertel: “Ek het aan hulle gesê ek wil self in gaan. “Toe ek in die kamer kom was hy kaal en ek het net bloed gesien.” Dit is toe Stevens omdraai. “As ek nog verder gekyk het sou ek 'n hartaanval kry. Volgens Stevens het hulle by die neighbours gehoor iemand het die vorige aand aan sy venster geklop en dat hy seker die deur vir hulle oopgemaak het. Sers. Noloyiso Rwexana, ‘n polisiewoordvoerder, bevestig die polisie ondersoek ‘n saak van moord. “Die omstandighede rondom die voorval word nog ondersoek en niemand is nog gearresteer nie.” 