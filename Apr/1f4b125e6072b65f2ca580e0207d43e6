SY IS soos ’n kat voor die doelhok – niks kom sommer verby haar nie. Dít is hoe die meeste spanmaats van die Vasco da Gama-doelwagter Jaime Peters haar sal beskryf. Peters was verlede seisoen een van dié Safa Wes-Kaap Vroueliga-klub se sterspelers met haar akrobatiese keerwerk. Die keerwerk van die boorling van Kuils­rivier het ook baie bygedra tot dié Parow-klub se verowering van verlede jaar se titel. Maar van wie kry Peters haar inspirasie, motivering en aanmoediging? Sy antwoord sonder om twee keer te dink: “Man, jy sal dit nie glo nie, maar ek kry dit van my pel Leandra Smeda (Universiteit van Wes-Kaapland- en Banyana Banyana-speler). “Ek het by dié universiteit die voorreg gehad om by haar te leer, veral in gesprekke oor haar ervaring as ’n nasionale speler. “Dit was in die tweede seisoen toe sy (Smeda) nog hier in die Kaap sokker gespeel het, voor haar move oorsee. “Haar passie vir sokker en haar ware leierskap spreek boekdele. Ek pas maar net dieselfde work ethic toe in my training en op die speelveld.” Peters het bygevoeg haar sportreis is inspirerend en dat dit ’n ware weerspieëling is van iemand wat deurgaans hard gewerk het om haar drome ’n rea­liteit te maak. “Ek wil daai selfde soort motivering en inspirasie navolg om nes Smeda te wees. Wie weet? Dalk is daar ook ’n silver lining vir my,” het Peters laat hoor. Met dit in gedagte motiveer dit Peters om haar uitdagings te oorbrug. Sy herinner haarself gereeld om altyd in haar abilities te glo. Sy het aan Son vertel sy is ’n go-getter. Selfdissipline, haar persoonlikheid en haar dryfveer om suksesvol in alle aspekte van haar lewe te wees, is die pilare waarop sy steun. Peters sê sy leer baie deur haar foute op die veld en kruisig haarself nie as sy in ’n wedstryd dalk die verkeerde besluit gemaak het nie. “Ek is honger vir sukses en as ek raad aan die jong aspirant-talent kan gee, is dit geduld en harde werk.” Volgens haar moet jong spelers net optimisties bly en dan behoort hulle ver te kom. Petersen sê sy is tans tevrede – in die algemeen – met haar oefenske­dule tuis. Wanneer die seisoen ná die Covid-19-inperking hervat, wil sy sorg dat sy deeglik voorbereid is vir die nuwe seisoen om Vasco nóg ’n titel te help wen.