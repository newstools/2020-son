DIE fight teen die corona-virus is álmal se verantwoordelikheid. Dít was gister die boodskap tydens die oorhandiging van voorraad om mense teen die virus te beskerm. Die Government Communications and Information Systems (GCIS) en die Stad Kaapstad se gesondheidswerkers het maskers, seep en toiletpapier by die Phumlani-kliniek in Philippi-Oos gaan uitdeel. ’n Werker van GCIS, Sikelela Zokufa, het daar aan pasiënte verduidelik hoe om die maskers te gebruik en te dra. Hy sê: “Die maskers kan hergebruik word. Jy gebruik dit een keer en dan kan jy dit was en weer die volgende dag gebruik. “Ons het besluit om dié noodvoorraad aan die mense te kom uitdeel, want ons weet sommige mense in van ons gemeenskappe het nie die geld om dit te kan koop nie. Basics “Maar dit bly nog almal se verantwoordelikheid om die corona-virus te fight.” Soyisile Magwayi, ’n gesondheidsinspekteur van die Stad, sê elke Suid-Afrikaner moet ook onthou om die basics reg te doen. Hy verduidelik hieroor: “Hande was bly die mees effektiewe manier om die verspreiding van die virus te bekamp. “En daar is geen spesiale seep nie – enige soort seep is goed genoeg om kieme dood te maak.” Ná die besoek aan die kliniek het die werkers ook maskers aan vleissmouse naby Heinz Park gaan oorhandig, Dié was net so dankbaar daarvoor.