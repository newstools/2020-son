DIE tennisster Novak Djokovic het gesê hy het met sy medesterre Roger Federer en Rafael Nadal daaroor gepraat om saam met die ATP ’n plan te beraam om laer gekeurde spelers te help wat weens die corona-virus geldelik sukkel. Djokovic het dít Saterdag onthul in ’n Instagram-onderhoud met die tennisster Stan Wawrinka. Hy het gesê die “lang gesprek” met Federer en Nadal het gegaan oor “hoe ons kan bydra om laer gekeurde spelers kan help wat vanselfsprekend die meeste sukkel”. Stelsel Volgens Djokovic wil hulle $3 miljoen tot $4,5 miljoen (sowat R56,4 miljoen tot R84,5 miljoen) versprei onder spelers wat van posisie 200 tot posisie 750 op die wêreldranglys is. Hy het gesê die ATP, die wêreldliggaam vir mans­tennis en “heel waarskynlik” die vier Grand Slams sal betrokke wees. Djokovic het ook gesê ’n stelsel sal in plek moet wees om te bepaal watter spelers die meeste hulp nodig het. Die beroepstennisspelers se program is weens die pandemie reeds ’n maand op ys. Hulle sal nog tot minstens middel Julie buite aksie wees.