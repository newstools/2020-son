HAAI, Sonlanders!  Die vervolgverhaal “Magda­lena”  is CHRISTO MEYER se jongste skryfstuk.  Geniet vandag die tweede hoofstuk! SOOS mense op die platteland seker maar is, word daar gewonder of Loretta Bloekomboom in beheer van die egpaar se bedsake ook is. Niemand kan hulle voorstel dat Stefanus die een is wat die inisiatief neem nie. Hy het nie veel ervaring op daardie gebied nie. “Ek sal graag wil weet of Stefanus darem die pyp kan rook,” sê Lien Arnoldus van Pikkewynstraat tergend aan haar buurvrou. “Loretta lyk vir my soos ’n vrou wat nie gras onder haar voete laat groei nie. Ek reken Stefanus sukkel om by te hou.” “Haai nee, Lien,” lag Getruida Olifant diep uit haar maag. “Jy moet darem nie vir Stefanus so onderskat nie. Jy weet wat sê hulle van stille waters. “Ek som hom op as iemand wat vol surprises kan wees. En die man het ten minste olie in sy tenk, anders was daar nooit ’n baba nie.” Die trane loop soos die twee vriendinne skater. Daar word ook geskinder dat Pa Stefanus graag ’n boetie of sussie vir Magdalena wil hê, maar dat ma Loretta niks daarvan wil weet nie. Sy skop heftig teen die karre. “Die lewe is duur,” keer sy vinnig. “Ons kan nie meer as een kind bekostig nie.” En dit terwyl sy rol in Stefanus se erfgeld. Loretta verras vriend en vyand toe sy een Sondag in die herfs saam met Stefanus kerk toe gaan. Almal wil weet hoe Stefanus daarin geslaag het om haar te oorreed. Loretta het dan altyd allerhande negatiewe goed oor die kerk kwytgeraak. Dit word later ’n gereelde ding. Elke Sondag sit die egpaar in die voorste gestoeltes. Loretta sing die hardste van al die gemeentelede en nie eens haar man kom agter dat sy nie nootvas is nie. Kerkmense sal mos nooit in jou gesig sê jy sing vals nie. Wat verder aandag trek, is Loretta se bekering op ’n aand toe diaken Wolfie en ’n paar ouderlinge by die Bloekomboom-woning kom huisdiens hou. Daarna kom loer diaken Wolfie gereeld in om Stefanus en sy gesin in sy gebede op te dra. Teen alle verwagting in is dit Loretta wat besluit haar gesin moet voortaan streng volgens die Bybel se voorskrifte lewe. Geen duiwelsdinge sal geduld word nie. Loretta en Stefanus spreek hulle op ’n dag skerp uit teen ’n kwessie soos aborsie. “Aborsie is niks anders as moord nie,” laat Loretta van haar hoor. “Dit kan en sal nooit reg wees in die oë van die Here nie. Mense kan maar sê wat hulle wil. Elke ongebore baba het die reg op lewe.” Magdalena word van kleins af die verskil tussen reg en verkeerd geleer. Haar ma skryf ook aan haar voor met watter maats sy mag meng. “Jy bly weg van die seuns af. Jou tyd vir seunsvriende sal aanbreek as jy ouer is.” Magdalena is ’n gehoorsame kind. Sy slaan ag op alles wat haar ouers sê. Sy bid gereeld en gaan Sondae saam kerk toe. En toe, een middag ná skool, kort voor Magdalena se 17de verjaardag, gebeur daar iets wat die onskuldige kind nie te wagte was nie. Die skok is so groot dat sy liewer besluit om dit geheim te hou. Sy kan haar net voorstel hoe haar ma gaan reageer as sy hiervan te hore kom. Maar Magdalena het blykbaar vergeet hoe oplettend haar ma kan wees. Een oggend voor skool, sowat drie maande later, vra haar ma reguit: “Magdalena, hoekom raak jy skielik so vet? Is daar dalk iets wat jy my wil vertel?” “Nee, Ma,” keer Magdalena haastig. “Moenie vir my lieg nie, kind. Ek is nie onder ’n kalkoen uitgebroei nie. Ek kan mos sien iets is verkeerd. Het jy ’n onwelvoeglike daad gepleeg?” Magdalena bars in trane uit, maar dit versag nie haar ma se hart nie. “Jy verwag sowaar ’n baba, Magdalena. Jy, wat nog self ’n bogkind is. “Weet jy watter skande jy oor hierdie familie bring? Jy is nie langer welkom onder my dak nie. “Gaan pak solank jou tasse. Ek dink dis beter dat jy by jou tannie Olga op die Kaapse Vlakte gaan woon.” “Ma, ek kan verduidelik,” probeer Magdalena keer. “Dit was nie ...” “Hou jou mond!” gil Loretta. “Ek wil niks verder hoor nie. Niks.” Die vrae van nuuskieriges word oor en weer geslinger. Wie se kar is dit wat vir Magdalena by haar ouerhuis kom haal het? Hoekom het sy so baie tasse saamgeneem? Waarheen is sy op pad? Kom sy dan nooit weer terug nie? Hoe harder die inwoners van Nooitgevindt probeer om antwoorde uit die Bloekomboom-egpaar te kry, hoe meer swyg Stefanus en sy vrou. “Ek wens die mense wil hulle neus uit ons sake hou,” kerm Loretta een Dinsdagaand. “Magdalena se doen en late het mos niks met hulle uit te waai nie. Pleks dat almal hulle net met hulle eie kinders bemoei.” “Dis ’n groot ding hierdie, my vrou,” probeer Stefanus sy vrou gerusstel. “Ons dorpie is klein en mense sal praat.” “Laat hulle dan praat as hulle wil. Solank hulle nooit die waarheid uitvind nie.” Stefanus sit ’n ruk ingedagte voor hy vra: “Dink jy regtig ons het die regte besluit geneem, my vrou?” “Natuurlik was dit die regte besluit. In die oë van die Here was dit die regte besluit. Magdalena moes meer waaksaam gewees het. “Dit is immers wat God van sy kinders verwag. Hoe gouer jy ook daarmee vrede maak, hoe beter.” Soos die tyd aanskuif, raak die vrae op die dorpie meer. Waarom kom Magdalena dan nie eens vakansietye kuier nie? “Wat is aan die gang? Is dit waar dat sy ’n beurs gekry het om in die stad verder te gaan skoolgaan? In die Bloekomboom-woning sukkel pa Stefanus om saans aan die slaap te raak. Hy lê op sy rug en staar bekommerd in die donker na die plafon. Hy staan dan maar op en gaan sit buite op die stoep. Die verlange na sy dogter ruk aan sy hart. Sy vrou het te haastig ’n besluit geneem en hy was nie mans genoeg om haar te keer nie. Hy het sy dogter in die steek gelaat deur alles net gelate te aanvaar. Sy’s nog net ’n kind. Hulle moes die situasie anders benader het. Hy het so baie vrae. Wie is die kind se pa? Hy was nie bewus van ’n spesiale vriend in sy dogter se lewe nie. As daar iemand was, hoekom het Magdalena nie haar ouers in haar vertroue geneem nie? Baie aande loop Stefanus net ’n koers in. Die trane rol oor sy wange. Dan wonder hy oor Magdalena. Het die arme kind darem genoeg om te eet? En sy kleinkind? Sal dit ’n seuntjie of dogtertjie wees? En hoekom maak die liefde ’n man so blind? Hoe kon hy toelaat dat sy vrou hom ompraat om sy rug op sy vlees en bloed te draai?