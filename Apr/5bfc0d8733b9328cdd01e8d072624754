ANTHONY Joshua se wêreldtitel-boksgeveg op 20 Junie teen Kubrat Pulev is van die baan. Die Brit wag nou op ’n nuwe datum om sy IBF-, WBA-, WBO- en IBO-titel teen die groot Bulgaar op die spel te plaas. Die corona-virus het dus nóg ’n slagoffer op sy kerfstok. Matchroom Boxing sê in ’n verklaring: “Anthony Joshua se verdediging van sy wêreldtitels teen die verpligte uitdager Kubrat wat op 20 Junie in die Tottenham Stadium moes plaasvind, is afgelas. “Matchroom Boxing en 258 Management, in samewerking met Top Rank-promosies en Epic Sports Entertainment, is tans op soek na ’n nuwe datum. “Ons sal enige nuwe verwikkelinge so gou moontlik bekend maak en probeer steeds om die geveg in die Tottenham Hotspur Stadium aan te bied.” Joshua se promotor, Eddie Hearn, het dié naweek gesê hy droom daarvan dat Deontay Wilder se arm gedraai kan word om af te sien van sy derde krag­meting met die WBC-kampioen Tyson Fury. En dat Pulev sal instem om vir eers terug te staan sodat Joshua en Fury mekaar in November of Desember kan pak. “Dís mos die geveg waarvoor die hele wêreld wag,” meen Hearn.