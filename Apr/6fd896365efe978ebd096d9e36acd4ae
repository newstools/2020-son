HULDEBLYKE stroom in na die afsterwe Donderdagoggend van die anti-apartheidsaktivis, Dennis Goldberg. Pres. Cyril Ramaphosa het ook sy medelye betuig. "Dit is 'n hartseer oomblik vir ons land en 'n oomblik vir ons almal om Dennis Goldberg se brave toewyding tot ons stryd en sy lewenslange aktivisme in die belang van en in die fisieke teenwoordigheid van die arm en kwesbare gemeenskappe in ons land te waardeer." Goldberg is Woensdag kort voor middernag op 87 by sy huis in Houtbaai in die Wes-Kaap oorlede. Ramaphosa sê: "Sy eerste kontak met die tronk was saam met sy ma wie vir vier maande aangehou is. Selfs dit het hom nie geintimideer nie, dit het hom meer vasberade gemaak dat die bevrydingsbeweging alle strategieë moet gebruik om 'n einde aan apartheid te bring. "Sy toewyding tot etiese leierskap was merkwaardig. hy het sy lewe gewy om die beter lewe wat ons vandag geniet te bereik." Goldberg is in 1963 gearresteer en tydens die Rivonia-verhoor saam met Nelson Mandela en ander leiers van die apartheidstryd 'n lewenslange tronkstraf opgelê. Hy is in 1985 vrygelaat nadat hy vir 22 jaar by die Sentraal-gevangenis in Pretoria aangehou was. Nog 'n anti-apartheidsaktivis, Ronnie Kasrils, sê ten spyte daarvan dat hy siek was het Goldberg steeds voort gegaan met sy politieke aktivisme. "Hy was 'n groot-denker, 'n man van die hoogste morele integriteit. Hy gaan gemis word." Ook die Nelson Mandela-stigting het hul medelye betuig. Sello Hatang, hoofbestuurder van die stigitng, vertel: "Ons was gasheer vir 'n byeenkoms van pres. Ramaphosa en Goldberg, wie groot respek gehad het vir Ramaphosa. "Goldberg het aan Ramaphosa gesê die een ding waarvoor hy moet uitkyk is korrupsie in die land."