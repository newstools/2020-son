DIT sou maar altyd moeilik gewees het om ná ’n lockdown vir die Olimpiese Spele te probeer voorberei. Daarom is die naelloper en Statebondspele-silwermedaljewenner Henricho Bruintjies baie bly oor die uitstel van die Tokio 2020-skouspel deur die Internasionale Olimpiese Komitee. Die Olimpiese Spele sal nou in 2021 van 23 Julie tot 8 Augustus in die Japanse hoofstad aangebied word. Die IOK kon nie anders as om weens die dodelike Covid-19-pandemie sy vierjaarlikse skouspel met ’n jaar uit te stel nie. Dit was veronderstel om vanjaar van 24 Julie tot 9 Augustus plaas te vind. Die Suid-Afrikaanse regering het laas week ’n lockdown van 21 dae afgekondig om die verdere verspreiding van Covid-19 te smoor. Vir professionele sportlui beteken dit hulle kan nie ordentlik oefen nie. Gereed Oor die IOK se groot besluit en die lockdown het Bruintjies gesê: “Vir eers het ek die kans om so ’n bietjie te relax. Ek het sedert laas jaar nie baie hard geoefen nie. “Ek het beplan om my gereed te kry vir die Olimpiese Spele, maar toe kom die lockdown. “Ek sien dié tyd as ’n geleentheid om te recover en dan, ná die lockdown, gaan ek en my afrigter ontmoet om die pad vorentoe te bespreek. “Daar is geen manier hoe ’n mens gedurende ’n lockdown kan sprints oefen nie. Jy moet ’n plaas besit of kan gebruik en ongelukkig is daar nie sulke geleent­hede vir my nie. “Daarom relax ek maar by die huis.” Bruintjies erken dit gaan hom en ander atlete geestelik uitput om weer 100% fiks te word en dit dan in hulle koppe te kry dat die Spele nou eers volgende jaar plaasvind.