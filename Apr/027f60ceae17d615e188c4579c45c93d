“EK KAN maar arm en kaalgat wees, maar ek is nie ’n hond nie.” Só sê ’n vrou van Ceres wat onder kwarantyn geplaas is nadat haar man laas Vrydag positief getoets is vir Covid-19. Die man is ’n bewaarder by die Warm Bokkeveld Gevangenis in Ceres. Hy is een van vier bewaarders daar wat die virus onder lede het. Die vrou vertel haar man, ’n diabeet, was laas Woensdag by die dokter omdat hy siekerig gevoel het. “Hy het toe medikasie vir griep gekry. “Donderdag het hy van die werk af gebel en gesê ek moet weer ’n afspraak by die dokter maak, want hy voel nog niks beter nie.” Sy sê toe sy by die dokter uitkom, is sy verwittig dat hulle reeds na haar man soek en dat hy vir die virus getoets moet word. Hy en die kollega saam met wie hy altyd travel, is toe positief getoets. “Ons het rondgebel en hospitale gebel om te hoor of hy in ’n fasiliteit onder kwarantyn geplaas kan word. “Niemand wou hom vat nie, hoewel ons hulle ingelig het dat hy ’n diabeet is en dat ons klein kinders in die huis het. “Ten einde laaste is hy in self-isolasie geplaas. Dit was net ek wat in en uit die kamer gegaan het.” Sy sê haar man se toestand was Saterdag baie erg en sy koors was hoog. Hy is tóé eers in die Ceres Provinsiale Hospitaal opgeneem. Later is hy na die Mediclinic Worcester oorgeplaas. “Ek is huis toe escort. Ek en my tienerseun is toe beveel om na die Dennebos-oord te gaan, waar ons onder kwarantyn geplaas is.” Sy beweer hulle is hier soos honde behandel. “Ons kos is sommer net so gegooi. Niemand praat niks. Uitboek “Dit het in die twee dae dat ons daar was twee keer ’n dag gebeur. “Ek het die Saterdagaand besluit ek sal my eerder Maandagoggend uitboek as dat ek langer daar bly. Dan kan hulle my maar toesluit.” Maandagoggend is hulle ge-order om in isolasie te bly totdat hul uitslae bekend is. Haar man is steeds in die hospitaal, maar sy toestand is stabiel, sê die vrou. Mark van der Heever, woordvoerder van die Wes-Kaapse gesondheidsdepartement, sê hulle verkies dat mense by hul eie huis in self-isolasie moet wees. “Maar as hulle weens omstandighede nie kan nie, moet hulle in ’n fasiliteit geplaas word. Ons ondersoek die klagtes.” Singabakho Nxumalo, woordvoerder van korrektiewe dienste, sê tot dusver is altesaam sewe korrektiewe beamptes in die Wes-Kaap positief getoets vir Covid-19. Die ander drie is by die Worcester-gevangenis. Die inmates is bekommerd oor hul gesondheid. Hulle sê hulle kan nie hide teen die virus nie. Nxumalo sê hulle dra kennis van die staking.