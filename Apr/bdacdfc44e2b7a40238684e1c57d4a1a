TERWYL Tafelsig se paaie steeds vol klippe lê ná die vorige dag se kosdrama, is dinge onder beheer in Mitchells Plain se Town Centre. Die polisie, weermag, law enforcement en verkeersdienste het seker gemaak dat alles by Town Centre se taxi ranks glad verloop. Hier het die groep wetstoepassers saamgewerk om die taxi-drywers by die lockdown-regulasies te laat hou. Die polisiekaptein in beheer van dié rank het verduidelik dat hy net sy werk doen. Hy het gevra dat die bestuurders hul vên binne vyf minute moet parkeer en tot 16:00 moet wag voordat hulle weer passasiers oplaai. Die kaptein het aan die taxi-manne gesê: “Ek is net hier om te educate. “Ek wil nie baklei nie, maar as julle bereid is om jul vên te verloor, dan moet julle dit maar doen.” Terwyl die meeste drywers geluister het en hul vên binne vyf minute geparkeer het, is daar wel op een vên beslag gelê nadat die drywer besluit het dié reël is nie vir hom bedoel nie. Kansvatters Onder die taxi-drywers heers daar egter onsekerheid en kommer. Hulle verduidelik dié tye raak hulle negatief. Die taxi-drywers is ook bekommerd oor kansvatters wat mense R20 per trip van Town Centre na Tafelsig charge en boonop al die lockdown-regulasies verbreek. John Nell, een van die taxi-drywers sê dis onregverdig – veral omdat die onwettige “kar-taxi’s” die kos uit die wettige drivers se mond steel. “Ek verstaan nie so lekker nie. Die winkels is heeldag oop. Die mense koop en as hulle ná 10:00 uitkom, moet hulle tot 16:00 wag om huis toe te gaan. “In dié tyd kan ons nie ry nie. Ons sien die kar-taxi’s aankom – oorlaai, met vyf mense per trip. En elkeen van daai mense betaal R20 vir die trip. Hoe werk dít?” Yaseen Hassan stem saam. Hassan sê hul customers word beroof omdat hulle nou huis toe moet stap. “Dis die antie se maand se kos wat beroof word oor sy nie mag taxi klim nie. Nou kan ek verstaan hoekom ons mense die koskwessie straat toe gevat het.” Shahieda Oliver sê haar hart is seer. Sy staan en werk vir haar familie en moet ná drie dae met R150 tevrede wees. “Daai is net ’n brood en melk en krag.” Die passasiers op die deck was ook nie impressed met die wetstoepassers se besluit nie. Die meeste van hulle was ouer mense met shopping bags en hulle is uit die vênne gesit. Gatvol Carol Paulsen (60) sê: “Ek weet nie hoe ek huis toe moet gaan nie, so vra asseblief daai army-man of hy my kan lift. “Ek kom een keer ’n maand shop. Hulle moet aan ons oumense dink.” Ant Glenda Meyer (62) is gatvol. “Hulle het nie dié reguit gedink nie. Hoe kan ’n mens van 10:00 tot 16:00 staan en wag? Ek’s bedonnerd!”