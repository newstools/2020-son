IN SY prime sou hy Anthony Joshua en Tyson Fury geklop het, maar hy sou nie met Muhammad Ali kon afreken nie. Só het die voormalige swaargewigbokskampioen van die wêreld Mike Tyson in ’n onderhoud met Yahoo! Sports gesê. Terwyl hy met talle fans op YouTube gesels het, is Tyson gevra of hy dink hy sou al die wêreldtitels kon verenig as hy vandag 20 jaar oud was. “As jy my gevra het as ek 20 jaar oud is, was my antwoord ’n besliste ja! Daaroor twyfel ek geen oomblik nie. “Albei is goeie boksers en ek respekteer hulle daarvoor. “Dit sou nie maklik gewees het nie, maar ek glo ek sou albei van hulle kon klop.” En toe verwys Tyson na die legendariese Ali. “Ek weet dis ’n fantasy game, maar ek dink nie ek sou die real fight gewen het nie. “Nee, ek sou nie met ‘The Greatest’ kon afreken as ons teen mekaar sou geboks het nie,” het hy gesê – ten spyte daarvan dat ’n rekenaarspeletjie-simulasie wys Tyson sou as wenner uit die stryd tree.