DAAR is nou ook by die Kgosi Mampuru II-gevangenis in Tshwane 'n Covid-19-geval, toe 'n verhoorafwagtende positief getoets het. In 'n verklaring sê die departement van korrektiewe dienste die aantal bevestigde gevalle by korrektiewe-fasiliteite in die land het tot 118 gestyg. Dit is nog onduidelik of die geval by Kgosi Mampuru II-gevangenis by die fasiliteit die infeksie opgedoen het en of dit voor sy arrestasie was. Singabakho Nxumalo, woordvoerder vir die departement van korrektiewe dienste, sê: "Ons is nog besig om die nodige inligting te kry en wag ook op die toetsuitslae." Die gevangenis in Tshwane het die derde in die land geword waar gevangenes positief vir Covid-19 toets. Die korrektiewe sentrum in Oos-Londen in die Oos-Kaap is die ergste geraak net 33 amptenare en 56 gevangenes wat positief getoets het. In die Wes-Kaap het sewe amptenare en 'n gevangene by die Worcester Korrektiewe Sentrum positief getoets. Die ander korrektiewe sentrum sluit in die Johannesburgse korrektiewe sentrum oftewel Sun City waar 'n amptenaar positief getoets het. By die Warm Bokkeveld-gevangenis in die Wes-Kaap het 15 amptenare positief getoets, slegs 2 amptenare van die Kutama Sinthumule-korrektiewe sentrum in Limpopo en een amptenaar by die St Albans-korrektiewe sentrum in Port Elizabeth.