WÊRELDRUGBY het besluit om sy reëls by die breakdown strenger toe te pas. Die wêreldbeheerliggaam het gister met riglyne vir die strenger toepassing van die bestaande reëls by die afbreekpunte vorendag gekom. Met dié riglyne beoog hulle om die toepassing van die huidige wetgewing vir hierdie komplekse en dinamiese faset van die spel te versterk. ’n Groep spesialiste met John Jeffrey, ’n voormalige losvoorspeler van Skotland as die voorsitter, het die nuwe reëls saamgestel. Richie Gray, Russell Earnshaw, Ian Foster en Joe Schmidt (afrigters), Wayne Barnes en Jaco Peyper (skeidsregters), Victor Vito en Josh Beaumont (spelers), Éanna Falvey en Ross Tucker (medies), sowel as Mark Harrington en Rhys Jones (personeellede van Wêreldrugby) is almal lede van die groep. Die aangepaste reëls 14 en 15 sal op 1 Julie 2020 in alle kompetisies in werking tree. Moeiliker Sir Bill Beaumont, voorsitter van Wêreldrugby, het in ’n verklaring gesê: “Die breakdown is die mees dinamiese faset van die spel. “Dit word al hoe moei­liker vir die skeidsregter. Dit is ook verantwoordelik vir 9% van al die beserings in wedstryde. “Dit was dus belangrik dat ons maniere moes vind om die risiko van beserings te verminder, terwyl ons ’n fair contest vir die bal bevorder. “Die groep het na ’n aantal moontlike oplossings gekyk, waaronder ’n moont­like verandering in die toepassing van die reëls. “Hulle het egter eenparig saamgestem dat die beste praktiese benadering is om die bestaande wetgewing te versterk, eerder as om die wet te verander. “Daar sal veral gefokus word op die baldraer wat die bal dadelik moet speel of op die grond plaas. “Die tackler moet die baldraer onmiddellik los. Die speler wat die wedloop ná die afbreekpunt wen, moet beloon word. Spelers wat van die kant af inkom en wat in losgemale duik en nie op hulle voete bly en dryf nie, sal gestraf word.” Vir meer duidelikheid, besoek: laws.worldrugby.org/en/guidelines