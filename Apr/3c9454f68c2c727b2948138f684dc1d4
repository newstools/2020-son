COVID-19 het nie ’n vaste adres nie. Net soos ’n dwaalkoeël kan hy enige iemand tref. Dis waarom die publiek aangemoedig word om getoets te word as hulle simptome het. Dokters en verpleegkundiges werk hand aan hand en staan reg om pasiënte te toets. Een só ’n toetsplek is die Bishop Lavis Daghospitaal. Gister het dr. Mumtaz Abbas vir Son gewys presies hoe die toets gedoen word. Die toetssentrum is ingerig in ’n kamer langs die hospitaal. Elkeen wat by die kamer instap, kry eers ’n masker en handskoene. Die pasiënte sit meer as ’n meter uitmekaar. Volgens Abbas word die proses eers aan elkeen verduidelik voordat hulle voortgaan. “Dis belangrik dat die mense presies verstaan wat gaan plaasvind,” sê sy. Die dokters en nurses dra almal handskoene, maskers en plastiekvoorskote. Gedemonstreer “Ter voorbereiding vir die toetsing dra ons beskermende toerusting, asook ’n bril om ons oë te beskerm,” sê sy. Abbas het gister die toets op Isaac Klaase (58) gedemonstreer. Abbas het die toetsstel voor hom oopgemaak en die eerste swab in Klaase se neusgat gedruk en drie keer gedraai om ’n monster te kry. Die ander test swab het sy gebruik om ’n monster van sy keelgat te kry. Albei swabs word dan teruggesit in hulle test tubes voordat hulle in ’n pakkie verseël word. “Die pasiënt se persoonlike inligting gaan op die verseëlde pakkie en word weggestuur om getoets te word. “Ek sal dan die pasiënt bel om verdere reëlings te tref om vir hulle die uitslag te gee,” sê Abbas. 