ZIZWE se kaptein en “Oros-man”, Shaheed Abrahams, droom weer. Diegene wat dié 27-jarige sokkerspeler ken, sal kan getuig van sy rollercoaster-loopbaan –en hoe dit nou weer begin vlamvat het. Die Oros-man is op die punt om sy Tweede Liga-span van promosie tot die Nasionale Eerste Liga­ – ook bekend as die GladAfrica Champion­ship – te verseker. Volgens Abrahams het die onoorwonne span van Guguletu sy oog op die ligatitel en hy is slag­gereed om die oorblywende deel van die seisoen te hervat. “Kyk, daar was nog weer geen kommunikasie oor wanneer ons kan begin speel nie, maar ons bestuur glo vas hulle sal die seisoen kan afhandel,” verduidelik Abrahams. “Ek verstaan daar is sprake om Woensdae en Saterdae te speel,” het hy bygevoeg. Op ’n persoonlike noot laat hoor Abrahams, wat ook saam met Gavin Hunt by SuperSport United gewerk het, dis ongelooflik om te dink hoe ver hy in die afgelope vyf jaar gevorder het. Dít veral nadat sy oorsese ooreenkoms met Garena Young Lions van Singapoer in 2016 deur die mat geval het. “My wind was uit. “Om eerlik te wees, my hart en passie was nie meer daar nie,” het Abrahams­ vertel. “Dis asof my drome net gecrash het. “Daarna het ek toe besluit om maar by die Durbanville-sokkerklub aan te sluit, al het ek daai tyd al so vet soos ’n Oros-man beginne lyk,” het die voormalige The Magic FC en Cape Town All Stars-speler geskerts. “Dis daar waar ek weer my passie gevind en weer begin droom het – en die res, soos hulle maar altyd sê, is ge­skiedenis!”