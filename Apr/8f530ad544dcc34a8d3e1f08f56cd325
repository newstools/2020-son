IETS daadwerkliks moet aan die moontlik plofbare situasie in Helenvale gedoen word. Die inwoners van Fitchardstraat leef in absolute vrees dat hulle huise kan vlamvat. Son het verlede maand berig van oop kragdrade op die hoek van Baadjies- en Fitchardstraat. Dit het veroorsaak dat huise in die straat se elektriese toestelle uitbrand. Dit het al duisende rande se skade veroorsaak. Die kantoor van rdl. Pieter Hermaans het inwoners gevra om verklarings te skryf van wat hulle verloor het. Simon Beyers het egter besluit om sy goed te laat regmaak terwyl hy vir die munisipaliteit wag. “My vrou het klaargemaak by die werk en ons het sommer haar uitbetaling gebruik om die TV, decoder, DVD-speler en mikrogolfoond reg te maak, maar wragtiewaar – hierdie Sondag het dit wéér geskiet. Leeg “Ons is nou rêrig keelvol vir die situasie. Hier is nie eens kos in die huis nie. “Soos jy kan sien, is my koskaste en yskas leeg. Ons moet selfs by vriende geld leen vir krag, want ons het ál my vrou se geld spandeer om die goed reg te maak in die hoop dat ons dan ons geld kan terugeis.” Sy vrou, Phidelia, is ook baie ontevrede. “Ek voel so moedeloos. Hier is Easter op hande en ons het nie eens vis nie. “Dit het geklink soos gun-skote toe die goed skiet. Ek is baie bang dat my huis kan vlamvat, want toe ons sien, was die braaipan in vlamme.” Timothy Meyer, wat reg langs die oop kabels woon, sê hy moes Sondag inderhaas sand en grond op die drade gooi toe dit begin rook het. Hermaans sê hy het met die munisipaliteit gepraat. Volgens dié lê die skuld nie by inwoners nie, maar die lockdown het nou veroorsaak dat daar nie dringend aandag aan die probleem gegee kan word nie.