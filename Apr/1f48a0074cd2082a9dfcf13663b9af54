DIE voormalige Springbok-losvoorspeler “Big Joe” van Niekerk (39) meen rugbyspelers moet toegelaat word om dagga te gebruik. Van Niekerk het van 2001 tot 2010 in 52 toetse vir die Bokke uitgedraf. Hy glo spelers moenie gestraf word wanneer hulle dwelmmiddels vir ontspanning gebruik nie. Die oud-Bok boer tans in die oerwoud in Costa Rica, waar hy ’n organiese plaas met die naam Rama Organica bedryf. Die Franse rugbykoerant Midi Olympique het Van Niekerk gevra of dwelmmisbruik tydens sy loopbaan wydverspreid voorgekom het. Hy het gesê: “Ek glo nie aan ’n georganiseerde doping-stelsel in rugby nie, maar daar was nog altyd dwelmmiddels vir ontspanning, en ek glo die rugbyowerhede moet versigtiger wees met betrekking tot hierdie gedrag. “Die skorsing van ’n speler vir ses maande of ’n jaar omdat hy of sy in die aand kokaïen gebruik het, is ’n oordrywing. “Eerder as om die sweep te klap, moet ons na die spelers uitreik en hulle help.” Van Niekerk het bygevoeg dat alkohol “die middelpunt van alles in rugby is”. “Ek het liters en liters bier gedrink. “Daar is egter niks erger ná ’n rugbywedstryd nie. “Dit vries die bloed, dit maak jou moeg, dit ontwater jou en jy genees stadiger. Maar alkohol is ’n deel van die alledaagse lewe in ons sport. Alkohol-maatskappye borg selfs die grootste kompetisies.” “Besef julle dat ons in ’n wêreld leef wat nog bang is vir die krag van plante? Dit is belaglik!”