FRANKIE Smith (89), legendariese centre-half van Woodside FC, sal vir ewig in sy familie en fans se harte voortleef. Smith is op 9 Maart oor­lede. Hy sou op Jeugdag, 16 Junie, sy 90ste verjaardag gevier het. Smith se claim to fame is dat hy een van die eerste bruin Kaapse spelers is wat vir ’n Suid-Afrika XI gekies is. Min mense weet dit, maar dié span het omtrént daai jare­ skoonskip gemaak. Een van Smith se rivals van St. John’s, Angus Heeger, was gister een van talle spelers van yester­year wat geskok was toe hy te hore kom Smith is reeds begrawe. “Jissie, man. Dis só hartseer om te hoor. Wat meer is, is dat ons nie daarvan kennis gedra het om ons laaste respek te toon nie,” vertel Heeger. “Maar nou ja, dit vat niks weg van die feit dat hy ’n fantastiese chap en ster­speler was nie. “Ons was eenkeer saam Pacaltsdorp toe waar ons ’n lekker tyd saam gehad het. “Hy was ook ’n goeie krieketspeler,” aldus Heeger. Ene Dudley Simons vertel dat Smith ’n nederige persoon was, met timmerman as sy ambag. “Hy was ’n baie, baie talentvolle centre-half wat die Cape District in board-wedstryde verteenwoordig het,” lui Simons se brief. “Hy het eenkeer ’n bullet van ’n shot van Puzzy Jansen gekeer. Hy was daarna bewusteloos en moes na die hospitaal gerush word. “Rus in vrede.” Smith word oorleef deur sy vrou en ses kinders.