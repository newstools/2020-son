ROBERTSON. – Plaasboere kyk in dié tyd van corona-virus mooi na die dorpsgemeenskap. Laas week het boere van die omgewing groente en vrugte aan minderbevoorregte mense geskenk. Volgens die koördineerder, Lionel Hendricks, het die boere besluit om hul gewig in te gooi omdat die Covid-19-pandemie die hele wêreld so hard tref. Nie net sterf mense elke dag weens Covid-19 nie, mense ly ook honger. Boonop breek oënskynlik desperates landwyd by winkels in om kos in die hande te kry. Rolspelers het ingespring voordat dit ook in dié dorp begin gebeur. Hendricks sê dis puik dat die plaasboere die minderbevoorregtes se omstandighede raakgesien en inisiatief geneem het. Boere het tonne groente en vrugte geskenk om in dié gesinne se behoeftes te voorsien. Rolspelers soos die plaaslike rugbyklub en ander lede van die gemeenskap het gehelp om die parcels by mense se huis te gaan aflewer. Ontvangers het dus nie nodig gehad om in lang rye te staan nie. Dit sou die hele doel van die uitreik-aksie ondermyn het. Orde Daar is aan elke ontvanger se deur geklop, waarna die groente en vrugte oorhandig is. Hendricks sê orde is gehandhaaf. Mense het nie na die lorries gestroom nie. “Ek het ’n paar mense aangesê om terug te gaan na hul huis, want hulle mag nie buite hul deure kom nie.” Volgens Hendricks gaan hulle nog honderde mense help, want nog parcels gaan afgelewer word. Samuel Februarie was in sy noppies toe hy by sy deur met sy vrugte en groente verras word. “Is dit rêrig vir my? God seën julle,” het Februarie die groep bedank. Ant Getruida Komoetoe was net so oorstelp van vreugde. Komoetoe het in ’n grap gesê: “Waar’s die pynappeltjie dan? Ek kon dan sommer bier gestook het.” Hendricks wil graag almal bedank wat uit hul pad gaan om in hierdie moeilike tyd te kom hand bysit.