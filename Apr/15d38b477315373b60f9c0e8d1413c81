SUID-AFRIKA is reeds sowat 'n maand onder nasionale lockdown en die Stad Kaapstad werk steeds hard om die rampbestuur-regulasies te implimenteer. Die aanvanklike fokus was eers om te verseker dat mense in hul huise bly maar dit het die afgelope tyd begin verskuif. JP Smith, burgemeesterskomiteelid vir veiligheid en sekuriteit, sÃª die City het 'n toename opgemerk in die aantal persone wie gearresteer word vir die verkoop van verbode items soos alkohol en sigarette. "Daar was ook die afgelope twee weke 'n toename in die plundering van drankwinkels, en selfs koswinkels en vragmotors wat kos vervoer." Smith noem sedert die begin van die lockdown was daar 1 326 arrestasies vir oortredings van die wet op rampbestuur, maar ook gewapende roof; besit van onwettige middels; poging tot moord en poging tot huisbraak. "Verder is 421 alkohol-eenhede, 1 245 pakke sigarette en sewe vuurwapens en ammunisie ook gekonfiskeer." Die Stad Kaapstad se metro-polisie het 549 arrestasies gemaak en 1 365 eenhede dwelms, 534 alkohol-eenhede en meer as 'n miljoen sigarette gekonfiskeer. "Sekere neigings is opgemerk en dit kan toegeskryf word aan die beweging van persone wie nou minder is, maar ons is ook vol vertroue dat die verbod op alkohol 'n rol gespeel het." Smith noem die verkeersdienste het ook een motoris inhegtenis geneem, wie onder die invloed van alkohol bestuur het. Twee ander is vir roekelose en nalatige bestuur gearresteer. In dieselfde tydperk verlede jaar is 157 persone inhegtenis geneem vir dronkbestuur en 16 vir roekelose en nalatige bestuur.