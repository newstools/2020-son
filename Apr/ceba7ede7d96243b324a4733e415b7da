CHRISTINA Nomdo van Belhar kan die Wes-Kaap se heel eerste kinderkommissaris wees. Dit is nou as sy die pos aanvaar. Die
 premier van die provinsie, Alan Winde, het gister in ’n verklaring 
aangekondig dat hy die aanbeveling van die Wes-Kaapse wetgewer gekry het
 om dié pos vir Nomdo te gee. Winde het Woensdag die amptelike aanbod aan Nomdo geteken. Die rol van die kinderkommissaris is om die regte van kinders te beskerm en te bevorder. Tevrede Nomdo was onder die top-3 van die 15 mense wat vir die pos oorweeg is. Marlene
 le Roux, Eric Atmore, Lizelle Africa, Carol Bower, Gabriela Mckellar, 
Joy van der Heyden, Lukas Muntingh, Christelle Olivier, Lydia Plaatjies,
 Samantha Albertyn, Ingrid Lestrade, Naqita Alexander, Zakira Mohamed en
 Mirinda Gaum was die ander. Bower en Olivier was die ander kandidate in die topdrie. Winde
 sê hy is baie tevrede met die aanbeveling van Nomdo. “Sy het 
internasionale ervaring asook in Afrika. Sy staan vir menseregte en het 
praktiese tools oor die veiligheid van kinders. Bowenal maak sy seker 
die kinders se stemme word gehoor.” Son het voorheen berig
 dat Nomdo van 2009 tot 2017 uitvoerende direkteur van Resources Aimed 
at the Prevention of Child Abuse and Neglect was. Kwesbare Sy het die afgelope vier jaar in die Nasionale Beplanningskommissie gedien as ’n spesialis in kinderregte. Nomdo het in 2017 en 2018 met die regering en sy vennote gewerk om werksessies vir kinders na al nege provinsies te neem. Sy het ook werksessies gehou met veral kwesbare kinders in tronke en staatsorg, en dié met gestremdhede in spesiale skole. “Ek is veral baie bly dat haar roots in die Wes-Kaap is. Sy het in Belhar grootgeword en gewerk.” Winde het ook gister die Wes-Kaapse Kinderkommissariswet in die provinsiale Gazette opgeteken. Dié wet is nou in werking. Volgens Winde sal Nomdo so gou moontlik die aansoekbrief kry. As sy dit aanvaar, sal sy 1 Junie begin.