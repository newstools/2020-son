ONDERWYSERS en ouers het gemengde gevoelens oor prof. Jonathan Jansen se idee dat alle leerders van gr. 1 tot gr. 11 in 2020 vir die 2021-skooljaar deurgesit moet word. Jansen is betrokke by onderwysbeleidstudie by die Universiteit Stellenbosch. Hy sê wanneer die lockdown verby is, gaan die druk op die onnies te veel wees. “Ek weet nie wanneer en hoe die skole gaan oopmaak nie. Ek weet wanneer hulle oopmaak, gaan hulle nie soos normaal kan voortgaan nie. Onredelik “Die Caps-kurrikulum is klaar oorlaai sonder hierdie soort onderbreking. “Dis totaal onaanvaarbaar om van onnies te verwag om soveel verlore tyd in te haal in die dae wat oor is. “Dit is nie ’n normale onderbreking dié soos ’n teachers’ union strike waaraan ons gewoond is nie. Dis ’n pandemie. “Dit sal onredelik wees om van leerders en onderwysers te verwag om net so aan te switch. Dis asof hulle moet maak asof hulle nie bang en frail is nie. “My grootste vrees is dat die departement van basiese onderwys dink hulle kan vakansies kanselleer en naweke verkort en alles indruk. Dis hoogs onverantwoordelik.” Jansen sê dít sal nadelig wees, want met die ongelykheid wat reeds onder leerders bestaan, sal die rykes ryker word en die armes armer. Elaine Dennis, ’n ouer van Ravensmead wie se kind in gr. 9 is, het gemengde gevoelens oor Jansen se voorstel. Dennis sê: “Die situasie is kommerwekkend. As die kinders agterbly, gaan hulle hul 21st op die skoolbanke vier, want baie van hulle is reeds agter.” Cheryl Simons is ’n ouma van Belhar. Haar kleinseun is nog op laerskool. Simons meen Jansen se aanbeveling kan nooit werk nie. Sy sê: “As die kinders meer as die helfte van die jaar se skool gehad het, kon dit dalk gewerk het. Maar hulle het te min in hierdie graad gewerk.” Leoni Nolan, ’n gr. 4-onderwyseres by Holy Trinity Primêr, sê sy stem 50% saam met Jansen se besluit. Nolan sê as sy na haar gr. 4-klas kyk, kan baie van hulle nie die basiese werk van gr. 4 doen nie, veral wiskunde. Ondersteuning Nolan verduidelik: “Die departement wil dan hê ons moet die kind elke kwartaal ondersteun. “En aan die einde van die jaar slaag die kind in elk geval met ondersteuning.” Sy sê verder: “Laas jaar moes ek 20 kinders in my klas met ondersteuning oorsit. Hulle kon nie wiskunde baasraak nie. “Wanneer die kind dan in die nuwe graad kom, word hy weer ondersteun.” In ’n ander opsig verskil sy wel van die prof. Sy dink die intelligente kinders wat die basiese werk kan doen, kan só benadeel word.