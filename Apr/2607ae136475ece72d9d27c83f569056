DIE WBC se liggewigkampioen Devin Haney het die raskaart gespeel toe hy oor sy volgende geveg gepols is. As gevolg hiervan het hy in die sosiale media skerp onder die tonge van boks-fans deurgeloop. Toe Fightnews Haney uitvra oor sy moontlike geveg teen die WBA-, WBO- en WBC-kampioen, Vasyl Lomachenko, het hy onomwonde gesê: “Ek sal teen géén wit bokser verloor nie. “Ek sal in my hele lewe nooit teen ’n wit man verloor nie. Ek gee nie om wie wat sê nie. “Geen wit bokser kan my enige dag van die week klop nie. As ek 10 keer teen hom moet boks, sal ek hom 10 keer klop.” Haney is ná 24 gevegte nog onoorwonne. Dit sluit 15 uitklophoue in. Lomachenko het 14 van sy 15 gevegte gewen en 10 teenstanders uitgeslaan. Ene J. Russell Peltz sê: “Kan jy glo dat ’n atleet in enige sport so laag kan daal met so ’n uitlating? Dan wonder mense waarom boks is waar dit vandag is.” Bronco M sê: “Stupid statement. Ek het van Devin gehou totdat ek dit gelees het. Bernard Hopkins het dieselfde gesê. En die res is geskiedenis ...” Ene Joss sê hy het sopas al sy respek vir Haney verloor. “Daar is beter maniere om jouself te promote, KID!” ’n Fan genaamd Packy East sê: “Dís hoe jy jou reputasie in 60 of minder sekondes vernietig.”