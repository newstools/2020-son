DIE plaaslike sanger James Bhemgee het Maandag vlugtig in die Mitchells Plain Landdroshof verskyn op klagte van verkragting en ontvoering. Bhemgee (55), ’n bekende operasanger en wenner van die SA’s Got Talent-musiekkompetisie in 2010, het na bewering ’n minderjarige hoër­skoolmeisie van Mitchells Plain verkrag. Hy het saam met ’n familielid van die slagoffer in die hof verskyn. Hy is uit op borgtog. Die voorval het in Februarie plaasgevind. Die 17-jarige meisie se ma het glo van Bhemgee en die meisie se verhouding uitgevind en ’n saak aanhangig gemaak. Ashley Pienaar, ’n vriend van Bhemgee, sê: “Die vorige speurder het blykbaar nie die saak opgevolg nie en ’n nuwe speurder het die saak oorgeneem. “Hy het James Vrydag by sy huis kom arresteer. “Die meisie se ma beweer die meisie se tante het haar ontvoer en gedreig om na James se huis te gaan. Dis hoekom die meisie se tante ook gearresteer is.” Volgens Pienaar het die meisie en Bhemgee al lankal in die stilte ’n verhouding. Bhemgee het sy sangloopbaan begin toe ’n vrou van Kaapstad hom hoor sing het terwyl hy besig was om strate te vee. Sy was so beïndruk met sy stem, sy het toe betaal vir sy sanglesse. Daarna het sy sangloopbaan hoogtes bereik en hy het al saam met verskeie internasionale musikante opgetree. Bhemgee was verlede jaar ook in die nuus toe die weermag hom in sy huis aangerand het. Hy was met ander mense in sy huis toe die weermag sy instorm. Hulle het drugs gesoek en hom na bewering so aangerand dat hy mediese behandeling moes ontvang. Hy het ’n klag van aanranding daaroor aanhangig gemaak.