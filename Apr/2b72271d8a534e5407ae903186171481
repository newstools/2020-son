“AL WAT nodig is, is liefde.” Venetia Orgill, wat vir jare na haweloses gekyk het, glo dít is wat die straatmense kort wat tans op die Strandfontein-sportterrein gehuisves word. Sy redenaar: “As hulle onder lockdown net liefde gekry het, sou hulle nie handuit geruk het nie.” So praat sy gister nadat ’n groep van die haweloses laat Dinsdagmiddag probeer weghardloop het. Die mense is egter in hul spore gestop en het nie te ver gekom nie. Video’s is onmiddellik in die social media versprei oor hoe die polisie, weermag en wetstoepassers vinnig na die toneel gejaag het. Drie van die vier wegbrekers is gevang terwyl een van die dakloses weggekom het. Son verstaan dat die groep onder die indruk was dat hulle net vir screening by die veld sou gaan en dat hulle daarna terug na die strate kon gaan. Volgens Orgill was daar ook bekgevegte onder die haweloses. Daar is inwoners van Strandfontein wat sê hulle is ontsteld oor die drama. Hulle sê dis juis dié rede waarom hulle gekant is teen die besluit om die mense daar te huisves. ’n Inwoner wat anoniem wil bly, sê dit gee hom slapelose nagte. “Weet jy, toe dit gebeur het, het ek net gedink as die wetstoepassers nie ’n groep van vier kan keer nie, wat sal dan gebeur as almal van hulle besluit om nou te protest? “My vraag is: Wat het hulle gedink sou gebeur as verskillende straatmense van ’n klomp verskillende gebiede in ’n tent bly. Daar is mos verskille wat sal uitbroei.” JP Smith, die Stad Kaapstad se mayco-lid vir veiligheid, bevestig daar was konflik toe ’n groep mense van Somerset-Wes opgedaag het. “Hulle was onder die indruk dat hulle toegelaat sou word om na hul gebiede terug te keer nadat hulle op die terrein vir screening gekeur was.” Hy ontken egter bespiegelings dat daar ’n brand was. Smith sê sommige van die groep het aangedui dat hulle op die terrein sal bly. Hy sê: “Die Stad wil dit duidelik maak dat enige een wat die terrein verlaat, die nasionale lockdown-regulasies oortree en daarvolgens hanteer sal word.” Uitbreek Die situasie by die veld was gister onder beheer en weer kalm. Orgill glo egter dat sulke fights weer sal uitbreek as daar nie reg na die hawelose mense gekyk word nie.