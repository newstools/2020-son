DIE Amerikaanse swaargewig Deontay Wilder kan sy bokshandskoene bêre as hy sy derde geveg teen Tyson Fury verloor. Hy het dié skok-onthulling in ’n onderhoud met die Daily Mail gemaak. Wilder het in Februarie in Las Vegas die eerste keer in 44 gevegte verloor toe Fury hom van die een hoekpaal na die ander geslaan het. Die geveg is in die sewende ronde stopgesit toe Wilder se afrigter die handdoek ingegooi het. Hy sê het nou “die slange” verwyder wat hom sy nederlaag gekos het, maar hy sal dit sterk oorweeg om uit te tree as hy nié die WBC-titel terug wen nie. Operasie Wilder en Fury sou mekaar op 25 Julie gepak het, maar die geveg is nou tot Oktober uitgestel. Die Yank glo egter die wêreld sal weer die “regte Deontay Wilder” sien en hy sal een of twee nuwe gesigte in sy bestuurspan hê. Hy het intussen ook bevestig dat hy ’n operasie aan sy bicep ondergaan het nadat hy die besering in sy laaste geveg opgedoen het. Volgens Wilder is dit die sewende operasie wat hy aan sy arm gehad het. “Ek maak egter goeie vordering en die besering is besig om te genees,” sê hy.