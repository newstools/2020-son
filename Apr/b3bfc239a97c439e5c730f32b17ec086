HULLE trotseer die gevare van ’n moontlike corona-dood om aandag aan ander doodsake te kan gee ... Inwoners van die Nelson Mandelabaai sê hulle is genoop om die 21 dae van lockdown te verbreek om hulle begrafnispolisse te gaan betaal. Derduisende ontvangers van maatskaplike toelaes skuur die laaste paar dae skouers om by noodsaaklike uitgawes uit te kom. So vroeg as 05:00 stroom mense na banke, winkels en poskantore. By die Kenako-winkelsentrum was selfs die parkeerareas vol lang rye Sassa-begunstigdes wat mol om hulle rekeninge te betaal. By baie van hierdie plekke was daar g’n sien van die 1 m social distancing wat gehandhaaf moet word nie. Een mens het vanuit ’n ry geskreeu: “Ons wil gehoor gee aan die lockdown-reëls, maar as ons nie ons polisse gaan betaal nie, gaan dit verval. Voorsiening “Hoekom het banke en insurance companies nie voorsiening hiervoor getref nie?” Thembisa Nkosinkulu (67), ’n pensioenaris van die Veeplaas township, sê sy moes ’n dag nadat sy haar Sassa-pensioen ontvang het weer terugkeer winkels toe omdat al die plekke die vorige dag stampvol was. “Ek moes toe eers poskantoor toe om life insurance te betaal en nou staan ek klaar weer ure in ’n ry om by ’n winkel in te kom. “Ek is bang vir die corona-virus, maar my polisse gaan verval as ek dit nie betaal nie,” sê sy moedeloos. Linda Masele (55), ook van Veeplaas, sê sy moes ook dorp toe kom om haar polisse te betaal. “Ek wou geld trek, maar weens die baie mense kon ek net geld en ’n statement trek en nie my rekeninge betaal nie. “Dit was ook onmoontlik om ’n deposit by die tellers te maak, want die bank was vol,” sê Masele.