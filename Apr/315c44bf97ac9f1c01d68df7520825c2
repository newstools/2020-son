SY MA het al die jare kos aan minderbevoorregtes uitgedeel en toe sy afsterf, het hy die inisiatief geneem om tydens lockdown daarmee voort te gaan. As dit nie ’n bord warm kos is wat Daniel Dekker, voorsitter van die Ruyterwacht-buurtwag, daagliks aan sy area se mense uitdeel nie, is dit hampers. Dekker vertel aan Son sy hoofdoel is om seker te maak siekes en bejaardes se immuunstelsel word opgebou. “Ons deel kos uit gedurende hierdie tydperk van die corona-virus sodat dit die minderbevoorregtes en ou mensies se immuunstelsel kan opbou. “Die virus takel mense met swak immuunstelsels af en ons wil dit verhoed. “Tans kry ons absoluut niks ondersteuning van enige politieke partye nie. “Ons gemeenskapslede bel konstant die tolvrye nommers vir kospakkies, maar niemand kry iets.” Dekker sê hy het gelukkig darem goeie ondersteuning uit ander oorde gekry. “Ongelukkig het ons nie geld om self goedere te koop nie. “Ons ontvang donasies vanaf gemeenskapslede, asook van mense van Kanada en Engeland. Dis mense wat voorheen hier gewoon het. “Tans gebruik ons ons eie stoof, maar ons wens is om ’n gasstoof te kry waarop ons die groot potte sop en kos kan maak. “Ons is dankbaar vir die vrugte- en groenteplekkie in Epping wat ons drie keer per week gaan help met groente.” Dekker sê verder sy plan is om groter te gaan en nie net die gemeenskap van Ruyterwacht te dien nie. “My organisasie wil definitief uitbrei. Ek wil graag gemeenskappe­ sover as Noorder-Paarl­ en areas rondom dit help.”