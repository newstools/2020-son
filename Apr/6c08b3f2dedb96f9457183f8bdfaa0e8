RUGBY ná die corona-virus kan beslis daarby baat om meer aandag aan die tienman-weergawe van die spel te gee. Dis die mening van een van Boland-klubrugby se gerespekteerde spelers, asook ’n kenner op die gebied van sportwetenskap en rugbyafrigting. Ashley Dreyden (31) is ’n fisieke slot van Robertson Town. Hy speel ook vir SuperBros, wat bestaan uit spelers van verskillende tradisionele klubs. Hy sê: “Tens is ’n baie goeie balans tussen vyftiens en sewes, maar die realiteit is dit is nié vyftiens nie en ook nie sewes is nie. Jy het baie minder spasie as vyftiens, maar hier het jy plek vir jou swaarder voorspelers ook, waar sewes meer geskik is vir jou kleiner, ratser speler. “Ja, jy het plek vir jou vinnige manne, maar tens het ook ’n fisieke aspek wat jy nie sodanig in sewes kry nie. Jou vaardighede moet egter op ’n hoër vlak wees, want jy moet byvoorbeeld goed na albei kante toe kan uitgee – jou aangee is langer as in sewes as gevolg van die feit dat daar nou meer spasie op die veld is. Veterane “Dit verleng ook jou loopbaan. Ons het baie veterane en voormalige provinsiale spelers wat reeds uitgetree het, maar wat nou nog tens kan speel.” Hy sê die SuperBros sosialiseer lekker en bou goeie bande, maar daar is ook ’n groter prentjie. “Ons probeer ’n verskil in ons gemeenskappe maak deur terug te gee en ons deel vir jeug- en gemeenskapsontwikkeling te doen.” Dr. Wilbur Kraak van die departement sportwetenskappe van die Universiteit Stellenbosch, sê tens kan ná die staat van inperking gebruik word om spelers in te faseer na die vyftienman-weergawe. “Spelers gaan nie goed genoeg gekondisioneer wees onmiddellik ná die lockdown om 80 minute lank teen 15 ander spelers te speel nie. Daar is meer spasie in tens en dis net 10 minute per helfte. Daar is baie minder botsings en dit verlaag die kanse vir beserings aansienlik. “Dit gaan baie vir ’n speler se fiksheid beteken en vaste voorspelers het ook nou ’n plek aangesien daar vyf voorspelers in ’n span is,” meen Kraak.