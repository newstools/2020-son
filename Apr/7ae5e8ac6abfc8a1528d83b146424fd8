LOCAL bly maar lekker! En dis baie belangrik om ons plaaslike TV-en-filmbedryf in dié moeilike tyd te ondersteun. Vir dié van julle wat wonder wat julle in die komende dae kan kyk, hier is ’n lysie van die local reekse en films wat jy dalk sal geniet. Rage Rage gaan oor ’n groep jong mense wat ná matriek hulle nuutgevonde vryheid in ’n klein kusdorpie gaan vier. Kort nadat hulle daar aankom, begin vreemde goed gebeur en die lede van die groepie begin een vir een verdwyn. Nicole Fortuin, wat die rol van Tamsyn vertolk, sê sy was eers bekommerd oor die fliek tydens die grendeltyd uitgereik is, maar die positiewe terugvoer het haar laat moed skep. In dié movie bewys Ni­cole haarself as ’n badass. Sy weier om te wag om vermoor te word. Sy rol eerder haar moue op om haarself te verdedig. Dinge raak bloedig, maar dit kry haar steeds nie onder nie. Die rolverdeling sluit ook in Jane de Wet, Tristan de Beer, Carel Nel, David Viviers, Sihle Mnqwazana en Shalima Mko­ngi. Jy kan die local movie op Showmax kyk. Frank & Fearless Ons almal het deesdae ietsie nodig om gemoedere te verlig en dié Leon Schuster-fliek is net die regte (lag)medisyne. Frank & Fearless is die Suid-Afrikaanse komediant se mees onlangse fliek. Jy kan dit ook op Showmax kyk. Die fliek handel oor die 10-jarige Fearless (Themba Ntuli) en Sonny Frank (Leon Schuster). Hulle is vasbeslote om die laaste renosters van genadelose renosterstropers te red. Die Safta-bekroonde Kenneth Nkosi, asook die bekende Khanyi Mbau, speel in die fliek. Dit het in 2018 die meeste geld by die Suid-Afrikaanse box office gemaak. Zog Ek het natuurlik ietsie ingesluit vir die klôgoed. Dié animasiefliek handel oor die lompste maar gewilligste draak, Zog. By die skool vir drake verlang die arme Zog om ’n goue ster te wen terwyl hy leer om te vlieg, brul en vuur te spoeg. Zog ontmoet ’n meisie wat gereeld sy seerplekke regdokter, maar kan sy hom help om sy moeilikste opdrag te voltooi? Hy moet ’n prinses vang. Sal hy daarin slaag? Triggerfish in Kaapstad het die animasie behartig. Op vanjaar se International Emmy Kids Awards het Zog die prys losgeslaan vir die beste ani­masiefliek. Jy kan Zog ook op Showmax kyk. Noughts + Crosses As jy een is wat hou van binge watching, is dié een net vir jou. Jy kan die eerste seisoen van die Noughts + Crosses nou op Showmax kyk. Hierdie BBC One-reeks is gegrond op die eerste roman in Malorie Blackman se reeks boeke oor ’n geskiedenis waarin Afrika die koloniale moontheid was en Europa die kolonies. Die Suid-Afrikaanse aktrise Masali Baduza (Trackers) en die Bafta-wenner Jack Rowan (Born to Kill, Peaky Blinders) vertolk onderskeidelik die rol van Sephy en Callum. Die twee is verlief, maar dis meer soos ’n Romeo-en-Juliet-geval. Sephy is die bevoorregte dogter van die minister van binnelandse sake, terwyl Callum die seun van die vooraanstaande familie se huishulp is. Film Afrika het die reeks grotendeels in Kaapstad geskiet. Van die ander akteurs in die reeks is Paterson Joseph (Peep Show, The Leftovers) en die Suid-Afrikaanse aktrise en aanbieder Bonnie Mbuli (Invictus, Wallander).