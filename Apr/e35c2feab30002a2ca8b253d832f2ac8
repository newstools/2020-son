HONDERDE rouklaers en tradisionele leiers in die Oos-Kaap is krapperig oor die regering se nuwe regulasie dat begrafnisse in hierdie tye van Covid-19 net ’n uur lank mag wees nie. Hulle meen sulke begrafnisse respekteer nie die nagedagtenis van ’n oorledene nie. Nosipho Malgas (54) van die township KwaNonqubela naby Port Alfred het haar suster Nontobeko Mhlahlo (62) Saterdag begrawe. Sy het in trane uitgebars toe sy oor die begrafnisdiens uitgevra is. “Ons hart is seer, want ons kon nie my suster met dignity begrawe nie. “Vir ons as Xhosas is ’n begrafnis die geleentheid om op ’n waardige wyse afskeid van ’n afgestorwene te neem,” vertel sy. Volgens haar voel dit nou of ’n geliefde tydens ’n begrafnis “net in ’n gat gedump word”. Bonisile Moli, ’n pastoor van die Ishmael Verenigde Kerk van Suid-Afrika, sê dis onmoontlik om ’n begrafnisdiens binne ’n uur af te handel. “Dinge ontaard dan meer in chaos as in ’n begrafnis. “Mense huil en val flou weens rou ... en dan word hierdie oomblikke van rou onderbreek, want die tyd raak min. “Ons moet sing, die huldeblyk doen en die familie troos,” het hy gesê. Loyiso Singata, voorsitter van die National Undertakers Association of South Africa in die Nelson Mandelabaai, tem saam dis ook nie vir hulle moontlik om ’n begrafnis binne ’n uur af te handel nie. “Ek was so twee weke gelede op ’n begrafnis waar die familie nie gehoor gegee het aan die lockdown-regulasies nie. Die begrafnisdiens het meer as vier ure geduur. Gedra “Daar was niks wat ek kon doen nie, want die familie het nie eens ’n lykwa nodig gehad om die kis na die gat te vervoer nie. Hulle het sommer die kis na die begraafplaas gedra,” vertel Singata. Mamkeli Ngam, provin­siale woordvoerder van die departement van samewerkende regering en tradisionele sake, het Son se navrae na Mlungisi Mtshali, die nasionale woordvoerder, verwys. Mtshali het egter nie op ons oproepe of boodskappe gereageer nie.