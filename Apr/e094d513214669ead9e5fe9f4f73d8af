DAAR is g’n manier dat skole van volgende week af al kan oopmaak nie. Dis die mening van verskeie onderwysvakbonde en groepe ná die departement van basiese onderrig se voorstel dat gr. 12 en 7 volgende Woensdag met klasse begin. Die ander grade sal dan stelselmatig weer by die skole ingevoeg word. Die SAOU en Sadtu sê albei skole kan nie oopmaak as hulle nog nie toegerus is met sanitasiepakkette, elektroniese temperatuur-skandeerders en persoonlike beskermings-toerusting nie. “Dit sal uiters onverantwoordelik wees en nie aanvaar word nie,” sê die SAOU. Sadtu sê die departement moet eers kan bewys dat hy aan die bogenoemde vereistes voldoen voordat die skole heropen word. “Alle skole moet ontsmet en gereinig wees, die infrastruktuur moet reg wees en dit sluit behoorlike toilet­geriewe en sanitasie in. “Daar moet seker gemaak word dat die leerders social distancing binne en buite die klas toepas.” Die vakbond sê die skole moenie onder level 4-regulasies van die lockdown oopgemaak word nie. Die departement sê twee studies toon dat kinders nie ’n groot getal van die Covid-19-syfers uitmaak nie. Verwerp Sadtu sê hy verwerp dié konsep wat hulle van Taiwan, China en Denemarke wil inbring. “Hul kultuur en ons s’n is nie dieselfde nie.” Die onderwysvakbond Educators’ Union of South Africa (Eusa) sê ook daar is g’n manier dat sy lede terug skool toe gaan as die veiligheid van onnies en leerders nie gewaarborg kan word nie. Volgens Eusa se Wes-Kaapse hoof, André de Bruyn, win hulle regsadvies oor die kwessie in. “Ons kinders is nie guinea pigs in hierdie fight teen Covid-19 nie. Ons gaan nou wintertoestande binne, wat ’n teelgrond is vir die uitbroei van die virus. “So, in wie se belang is dit om skole nou oop te maak?” vra De Bruyn. Basil Manuel van die Nasionale Professionele Onderwysersorganisasie (Naptosa) vra onderwysers en ouers vir kalmte totdat Angie Motshekga, minister van basiese onderwys, die datums vir die skole se heropening aankondig. “Ons is verseker dat daar nie genoeg bewyse is dat die skole reg is om oop te maak nie. En ek kan 100 goed noem wat nog nie in plek is nie,” sê Manuel. Die provinsiale minister van onderwys, Debbie Schäfer, het beaam dat die skole nog nie in ’n posisie is om te open nie.