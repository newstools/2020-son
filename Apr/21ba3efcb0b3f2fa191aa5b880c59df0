’N ALGEHELE chaos het dié week in dele van die Baaise Northerns losgebars toe winkels bestorm en geplunder is. Twee van die winkels wat in Timothy Valley deurgeloop het, is Mad­stores in Mpuko-straat en Hyper Value in Swedenstraat. Die situasie het so handuit geruk, ’n metro cop het ’n kopbesering opgedoen toe klippe na sy voertuig geslinger is. Die ruite is ook beskadig. Spaza Kol. Sibongile Soci, provinsiale polisiewoordvoerder, sê cops in Port Elizabeth was Dinsdagoggend sedert 08:00 in die Noordelike Areas besig toe lede van die gemeenskap spaza shops in verskillende areas in Bethelsdorp en Gelvandale se polisiërings­gebiede geplunder het. Volgens Soci was lede van die polisie se eenheid vir openbare orde, die eenheid teen bendes, lede van ’n privaat sekerheidsmaatskappy, cops van die polisiestasie in Bethelsdorp en Gelvandale en metro cops gou op die toneel. Traangas, stun grenades en rubberkoeëls is gebruik om die crowd uiteen te jaag. Volgens Soci is die atmosfeer in die areas steeds gespanne. Sy sê wetstoepassers is steeds in die area om verdere pogings tot plundering te voorkom. Die metro cop met ’n klip teen die kop getref is, is hospitaal toe geneem. Dié voorval, sê Soci, het plaasgevind in Mpuko-straat, waar die plundery plaasgevind het. Die polisie sê hierdie gedrag is geheel en al onwettig en dit word ten sterkste veroordeel. Soci sê hulle sal nie op­trede duld wat die regering se lockdown-regulasies oortree nie. Soci sê ook die polisie en ander wetstoepassings­beamptes sal nie huiwer om diegene in hegtenis te neem wat die wet oortree nie. Eddie Harker, raadslid vir wyk 38 (waarin Timothy Valley val), sê die plundery daar is begin deur misda­dige elemente van Jacksonville en Timothy Valley. Volgens hom het lede van die gemeenskap later ingespring. Die maatskap­like aktivis Christian Martin sê dit is hartverskeurend dat winkels geplunder word wat al jare ’n diens aan die gemeenskap lewer. “Die eienaars is ook broodwinners vir hulle familie. Dis hartseer dat ons in dié tyd teen onsself draai. Die hartseer is dat die virus nóg gaan versprei. “Wanneer die lockdown gelig is, gaan ons die nagevolge moet dra omdat die virus ons gaan affekteer.” Teen laat gister het die polisie gesê nege verdagtes aangekeer. Hulle sal eersdaags in die Baaise landdroshof verskyn.