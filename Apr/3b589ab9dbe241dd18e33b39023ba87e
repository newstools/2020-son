SEWENTIEN man is Vrydagmiddag in Pretoria-Wes inhegtenis geneem nadat hulle na bewering lockdown-regulasies verbreek het deur by 'n moskee te gaan bid. Brig. Vishnu Naidoo, nasionale polisiewoordvoerder, sê: "Lede van die polisie het reageer op 'n klag en 'n groep mense in 'n gebou in Pretoria-Wes gekry. "Die groep was besig om voor te berei om te bid." In 'n ander video wat aanlyn versprei word, word mans wat by 'n moskee in Mpumalanga byeen kom deur polisiebeamptes voorgekeer. Daar kan gesien word hoe die beamptes die plek inloop en oor 'n ry skoene loop, wat by die ingang lê. Een persoon kan in die video gehoor word skree: "Kom julle bliksems." Die polisie beveel dan die mans om op hul mae te lê en dan vra 'n ander beampte: "Wat gaan hier aan?" Een van die mans probeer met die beamptes praat en noem dat hy daar woon. Hy noem ook dat hy die ander mans aangesê het om nie daarheen te kom nie. 'n Polisiebeampte beveel hom egter om te lê en stil te lê. Nog 'n beampte beveel die man om stil te bly. 'n Beampte vra die man ook: "Is jy groter as die president? Is Mohammad groter as die president." Naidoo sê: "Die opmerking oor die profee Mohammed is ongelukkig en onaanvaarbaar. Daar is 'n ondersoek na die voorval gelas en stappe sal geneem word teen die individu wie sulke opmerkings gemaak het."