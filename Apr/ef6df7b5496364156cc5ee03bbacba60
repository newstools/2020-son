DAAR is baie ouers wat tans van die huis af werk – maar hoe kan jy op jou werk konsentreer as jou klôgoed by die huis is en elke twee sekondes na jou roep? Hoe maak jy kleintjies verstaan dat mammie of derra se onverdeelde aandag nou by ’n speadsheet moet wees? En onthou, jy moet dit doen sonder om jou kleintjies te laat voel dat jy hulle afskeep of afjak. Hier is ’n paar wenke van jouwerk.solidariteit.co.za. Verstandige werkende ouers weet ’n mens het baie meer as net ’n tuiskantoor nodig om suksesvol van die huis af te werk. Jy moet dit vir jou organisasie en gesin ook laat werk. Dit verg doelbewuste moeite en ’n paar spesifieke taktiese reëls. Kinders sukkel van nature om ’n werkomgewing te verstaan – wat dit behels, wat dit vereis, en wat dit beteken, sê Daisy Wademan Dowling, stigter en uitvoerende hoof van Work­parent. “Tog verstaan selfs baie klein kindertjies ‘Mamma werk die hele week hard op kantoor omdat ek daarvan hou en omdat ek wil geld verdien om vir ons gesin te sorg.’ “Só dra jy die waardes van harde werk en verantwoordelikheid oor terwyl jy terselfdertyd jou toewyding en liefde toon.” Gebruik die geleentheid en benut jou tyd sinvol. Staan soggens vroeg saam met hulle op en maak ontbyt. Maak daarna seker dat hulle ’n leesboek of hulle skoolboeke vat om hulleself daarmee besig te hou. Begin werk op dieselfde tyd elke dag. Trek klere aan wat jou sharp en selfversekerd laat voel. Beperk rustye tot net so kort en gereeld as op kantoor. Met ’n vaste roetine en die regte riglyne in plek, sal jy voel dat jy professioneel en in beheer is. Gee aandag aan jou werksomgewing en stel dit op sodat dit jou help om professioneel, gefokus en toegewyd te voel en op te tree. “Maak ’n plan om privaatheid tydens kritieke telefoongesprekke te verseker, selfs al beteken dit jy moet ’n slot aan jou “kantoordeur” sit sodat jou kleuter nie kan instorm nie.”