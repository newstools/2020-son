‘JOERNALIS, joernalis! Sê vir jou president ek wil nie meer in sy land bly nie!” Met oë vol trane het ’n refugee Son op Sondag se verslagspan Vrydag gesmeek om hulp te kry. Meer as 600 refugees is Donderdagmiddag vanaf die Sentrale Metodiste­kerk in die Kaapse middestad na Paint City in Bellville verskuif. Die terrein herinner ’n mens aan die refugee-kamp in die Midde-Ooste. Die mense woon nou in ’n wit tent wat in drie afdelings verdeel is. Daar is 5 toilette vir 600 mense en die ruimte tussen die matrasse is omtrent so lank soos ’n liniaal. By Son op Sondag se besoek het mammies hulle kindertjies in emmers koue water gebad. Kaalvoet-kinders het rondgehardloop. Hafiz Mohammed (33) sê dis die hartseerste wat hy nog ooit in dié land gevoel het. Mohammed, die woordvoerder vir die groep, sê hulle is Donderdag net twee ure gegee om alles op te pak om te trek. “Die polisie het ingekom en gesê ons gaan verskuif word. “Ná twee ure het hulle die deure afgetrap en ons in die busse geprop.” Mohammed vertel van hulle het van hulle belangrike besittings in die kerk agterlaat. “Selfone, laptops, klere, kos en dokumente. Hulle het ons belowe dat hulle ons goed na ons gaan bring, maar ons het steeds niks.” Terwyl hy vertel, speel die kinders buite al aan. “Remember when we played there­ at the church? It was nice there,” sê ’n meisie vir haar vriend toe hulle verbyloop. Volgens Mohammed verstaan almal die erns van die virus, maar hy glo sy mense kon beter behandel geword het. “Hier is meer as 200 kinders. “Ons kan nie uitgaan om vir hulle kos te kry nie. Ons deel waar ons kan. “Die vloer binne is so koud, al slaap almal opmekaar. Ek het dan gedog daar mag nie meer as 100 mense in een plek wees nie. Maar kyk om jou ... “Dis mos ’n bewys dat hulle nie omgee nie.” Mohammed het ook verwys na die gevare van só woon. “Enige iets kan in die tent gebeur. Daarom wil ons nie meer hier wees nie. Die regering help ons niks.” Die mense is uit die kerk geskuif om te voldoen aan die regulasies wat ingestel is vir die 21 dae dat Suid-Afrika onder lockdown is. 