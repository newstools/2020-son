LEDE van sokkerklubs in Italië se Serie A-liga sal vanaf 4 Mei toegelaat word om indivi­dueel te train, terwyl spanne hul training op 18 Mei kan hervat. Giuseppe Conte, hul eerste minister, het gister ’n eerste stap gedoen om die land se beperkings weens die corona-virus te lig. Die Serie A-wedstryde sal na verwagting tussen 27 Mei en 2 Junie hervat word. Die seisoen sal dan vroeg in Augustus kan eindig. Tog is daar steeds geen formele afkondiging oor wanneer die Serie A hervat kan word nie – selfs nie agter geslote hekke nie. Sterfgevalle Openbare parke sal ook weer oopgemaak word in die Italië, wat amptelik die hoogste Covid-19-dodesyfer in Europa het. Italië het Sondag 260 nuwe sterfgevalle aangemeld. Dis die laagste daaglikse syfer sedert 14 Maart. Conte het op TV gesê spelers mag “op 4 Mei individuele training hervat” en groepe vanaf 18 Mei. Hierna sal hulle die toestand evalueer om te bepaal of hulle die seisoen kan voltooi. “Ons moet besprekings voltooi om seker te maak dit sal veilig wees wanneer ons dié fase bereik. Ons is passievol oor sport. Die laaste ding wat ons wil sien, is dat ons atlete siek word. Eienaardig “Ek is vol passie oor my sokker, nes baie Italianers. “Aanvanklik het ek dit eien­aardig gevind dat sokker opgeskort is, maar ek dink selfs die gehardste fan besef ons het nie ’n ander keuse gehad nie,” het Conte gesê. – AP