MET hul skoolboeke in die hand en trane in hul oë wil twee sussies van Ravensmead graag weer skool toe gaan. Maar net soos die res van die land is hulle nog onder lockdown en hulle mag nie die huis verlaat nie. Wat dinge nog moeiliker maak vir die sussies, is dat hulle geen leermateriaal van hul skool ontvang het voordat dit gesluit het nie. Dié sussies, Shirmouney Walker en Cassidy Adolf, maak maar nou die beste van ’n slegte tyd en werk maar weer deur hul ou skoolboeke van 2019 om besig te bly. Christalene Adolf, hul ma, sê dit maak haar baie hartseer om te sien hoe haar kinders honger is vir leer, maar dat sy niks meer vir hulle kan doen nie. “Ek moes ’n plan maak om seker te maak hulle hou nie op leer nie. Die ou skool­boeke help, maar dit is nie genoeg nie. “Ek weet nie wat hulle gaan doen tot die einde van die maand nie,” sê sy. Die ma is ook bekommerd oor of haar kinders die skooljaar sal kan klaarmaak. “Ons het nie baie inligting oor wat met die skooljaar gaan gebeur nie, maar ons hoop wanneer die lockdown eindig, sal my kinders gou weer skool toe kan gaan. “Ek wil nie hê hulle moet lui raak vir skool en dit verlaat nie. Intussen doen ek my bes om hul brein te stimuleer,” sê sy. Adolf voeg by sy het nie geld om data te koop of ’n foon wat toegang tot die internet het nie. “Ons het nie die ways en means om toegang tot die eLearning te kry nie. Die geld wat my man kry vir die werk wat hy doen, is genoeg om iets op die tafel te sit, maar nie toegang tot die internet nie,” sê sy. Permitte Intussen sê Herman Mouwers, hoof van die Laerskool Uitsig, toe die skole sluit, was hulle nog besig met die samevatting van die eksamen en dus was hulle nie in ’n posisie om materiaal aan leerders te verskaf nie. “Die skoolsluiting het baie vinnig gebeur. Ons het nie kans gehad om leermateriaal in gedrukte vorm aan die leerders te verskaf nie. “Ons kan dit ook nie nou doen nie omdat die permitte wat ons nou het, ons net toelaat om kos aan leerders te verskaf. As ons enige iets anders op die skoolperseel doen, dan sal ons die permit oortree,” sê Mouwers. Hy voeg by dit sal moeilik vir ouers wees om toegang tot eLearning te verkry omdat mense nie toegang tot die internet het nie. “Die TV-kanaal waarna leerders kan kyk vir tuis­studies, is ook nie ’n kanaal waartoe baie gesinne toegang het nie,” sê hy. 