FRANKLIN Cale hou nog duim vas vir Ajax Cape Town om na die Premierliga (PSL) terug te keer. Die Urban Warriors is twee seisoene gelede gerelegeer na die Nasionale Eerste Liga. Voor die nasionale lockdown was hulle sterk op koers om dié liga te wen en vir volgende seisoen se PSL te kwalifiseer. Dit sou ook Ajax se eerste ligatitel wees. Hy het die PSL-kroon al by twee geleenthede in die verlede net-net misgeloop. Cale (36), wat van 2004 tot 2009 en toe weer van 2013 tot 2016 vir Ajax gespeel het, meen dis Ajax se destiny om weer met die groot honde in die PSL te blaf. Hy sê oortuigend: “Make no mistake, ’n team soos Ajax hoort in die PSL.“Boonop bewys die spelers dié seisoen hul honger en begeerte om weer met die big boys in die PSL te speel. “Ek dink hulle verdien om in die top league te wees. Jy kon dit sien aan hulle vertonings tot dusver. Hulle speel vir die badge en rooi en wit van Ajax. “Daarom hou ek nog duim vas dat dit dié seisoen sal gebeur.” Deel Bolo, soos hy bekend is, ploeg deesdae terug in sy gemeenskap van Ocean View, waar hy skoolkinders van Vishoek en die omliggende gebiede die nodige skills aanleer om hul drome te volg. “Ek probeer om gebruik te maak van my ervaring oor die jare en deel dit met die laities hier. “Maar alles staan nou stil weens Covid-19. Dis nou ’n safety first-ding en alles sal moet wag totdat dinge weer normaal is,” sê die voormalige Bafana Bafana, Mamelodi Sundowns en SuperSport United winger.