TOUWSRIVIER. – ’n Plan word gebore uit nood. Vra maar die geharde drinkers van goedkoop wyn. Hulle suffer erg sedert die dop shops en shebeens weens die streng lockdown-regulasies aan bande­ gelê is. Mense drink nou “Ma Se Melk”, ’n tuisgemaakte brousel, om hul wyndors te les. Dit word glo in 2l-koeldrankbottels teen R25 tot R30 verkoop. En die blikkiesdorp Zion Park is glo die episentrum waar dié home-made brousel van bruinbrood, nat gis, suiker en kookwater gestook word. Só vertel ’n oompie wat spog dat sy wynsteentjie nog nie een dag droog was sedert die nasionale lockdown se verbod op drankverkope drinkers met ’n droë keel gelaat het nie. Volgens die toppie is dit net die ouens wat bier, brandewyn en whiskey drink wat op die waterkar ry terwyl rooipropwynverslaafdes nie ’n kopseer het nie. Hulle drinkgoed is blykbaar 24/7 beskikbaar, lockdown of te not. Die oompie wat sy hele lewe lank net goedkoop witwyn drink, was redelik aangeklam en sy asem het omtrent na gis geruik toe hy by Son uitpak oor die kreatiwiteit van sy Ma Se Melk dealer. Hy sê daar is heelwat tuisbrouers. Hy vertel: “Kyk, daai resep is ’n diep bewaarde geheim. Die brouer praat nie uit oor watter ekstra bymiddels hy gebruik nie, anders gaan sy kompetisie sy resep steel en só verloor hy customers. “Om te verhoed dat iemand sy brousel se geheime resep steel, word die brousel doer in ’n agterkamer reggekry.” Die oompie spog dat anders as sy gewone dop waarvan hy eers ’n paar doppe moet sluk voordat hy dronk is, skop die Ma Se Melk-brousel sommer ná die eerste sluk in. Drinkebroer Oor die brousel se naam? “Kyk, jy vat hom van sy ma af!” (Dit beteken jy kry hom direk van die brouer af). Terwyl die oompie oor sy droë lippe lek, daag sy drinkebroer op en dan verdwyn dié twee tussen die geroeste plaathokke in.