SELFS die savings het nou opgedroog; honger­snood gaan volg. Só sê inwoners van die Cape Flats oor die impak van die corona-virus en lockdown, wat ’n verdere twee weke gaan voortduur. Die huidige lockdown hou aan tot 30 April, afhangende van hoe die land die virus kan contain. ’n Groente-en-vrugtesmous by die Town Centre in Mitchells Plain, Ibrahim Abrahams, sê sy besigheid suffer erg sedert die lockdown begin het. Oppak Abrahams (43) sê: “Dit affekteer ons almal, maar ons moet dit aanvaar, want die man (Ramaphosa) het gesê alles moet toemaak. “Dit sou vir ons beter gewees het as hulle gesê het die taxi’s kan heeldag ry. Nadat die taxi’s die oggend (om tienuur) klaar gery het, moet ek maar al my goed oppak en huis toe gaan. “Niemand kom ná vier-uur die middag nie. “Ons depend op die taxi’s om die mense te bring. Van my goed het al vrot geraak en ek moes dit weggooi. “Al die savings is op. Ek moet nou dubbel as gewoonlik koop by die huis, want die kinders sit by die huis. En ek kan nie vir ’n kind sê daar’s nie brood nie.” Gestres ’n Pensioner, Danny Jacobs, sê hy is afhanklik van wat mense hom uit die goedheid van hulle hart gee. Jacobs (80) en sy girlfriend, Lydia Thomas (70), skarrel by die Town Centre. Jacobs sê daar is nou minder mense by die Centre en baie van die mense is gestres oor die tekort aan kos. “Daar is nie baie wat met ons deel nie, want die mense worry of hulle genoeg sal hê vir hulle eie familie. En as die mense só suffer en stres, wie gaan vir ons iets gee?”