TRANSFORMASIE in Suid-Afrikaanse sport bly maar ’n netelige kwessie. Krieket Suid-Afrika (KSA) het met die Proteas nie te sleg op die transformasie-front gevaar nie en het hul teikens op ’n seisoen-basis gebaseer – eerder as om ’n wedstryd-vir-wedstryd-benadering te volg. Op franchise-vlak word teikens egter per wedstryd vasgestel. Elke elftal móét ses spelers van kleur – van wie drie etnies swart – bevat. Dis juis die laaste gedeelte wat baie verwarring skep, veral in die Wes-Kaap, waar veral bruin spelers van geleenthede ontneem word. Dis daarom geen wonder dat Lizaad Williams, Ferisco Adams, Dane Piedt, Dane Paterson en Matthew Kleinveldt die Cobras verlaat nie. Dié vyftal, tesame met Jason Smith en Zubayr Hamza, sou meeding om net ’n paar plekke in die Cobras span. Pieter en Janneman Malan, Kyle­ Verreynne en George Linde is almal nou Proteas en seker keuses in die span. Nandré Burger is ’n belowende snelbouler en gee broodnodige variasie aan die boulaanval omdat hy links is. Die Cobras het boonop vir Corbin Bosch en Calvin Savage gewerf, en dit sou g’n besigheidsin maak om spelers te werf en hulle dan nie speelkans te gee nie. Drankies Dit laat iemand soos Ashwell Prince (afrigter) en Faiek Davids (hulpafrigter) die onbegonne taak om ag plekke tussen bruin en wit spelers te vul. Daar is reeds verlede seisoen gesien hoe Proteas soos Piedt, Paterson en Rory Kleinveldt moes drankies aandra, want die “boeke” kon eenvoudig nie klop nie. Internasionale sterre soos Ha­shim Amla, Vernon Philander en JP Duminy was almal nog tot onlangs Cobras, maar het intussen uitgetree of aanbeweeg. Verbeel jou die kopseer wat Prince sou gehad het as ál die bogenoemde spelers steeds tot sy beskikking was. Dis dalk tyd vir KSA om sy teikens te wysig. Tans is daar té veel spelers wat móét speel bloot om ’n teiken te maak en te min plekke vir bruin spelers wat goed genoeg is om hul stempel op franchise vlak af te druk.