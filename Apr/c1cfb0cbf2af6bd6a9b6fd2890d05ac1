BONNIEVALE. – “Ná dié gaan ons almal lekker lewe.” Só het een van die vermeende skelm cops gesê toe hulle Dinsdag uit die polisieselle vrygelaat is. Konstabels Xola Bashe, Henzel Johnson, Adriaan van der Merwe, Janine Bostander, M. Mohajana en Nuwaan de Villiers en sers. Arno Kuhn is Dinsdag in die Swellendam-landdroshof op borgtog van R5 000 elk vrygelaat. Hulle het na bewering verlede week by ’n drankwinkel in Bonnievale ingebreek. Die koop en verkoop van drank – en sigarette – word natuurlik tans tydens die lockdown verbied. Volgens die polisie het dié groepie cops ’n voorval gestage dat daar ’n inbraak by die drankwinkel was. Hulle is egter betrap toe die inligting by die polisie uitgekom het. Hulle is in hegtenis geneem en by die Montagu-polisiestasie aan­gehou. Verlaat Nadat hulle op borgtog vrygelaat is, was een van die cops omtrént verwaand. In ’n video clip wat ook in Son op Sondag se besit is, brag sers. Kuhn dat dit “kindergoedjies” is. “Ná dié gaan ons almal lekker lewe,” spog Kuhn in die video met mense buitekant die hof terwyl sy kollegas die een ná die ander die selle verlaat. Een cop steek sy gesig vir die kamera weg. Vriende en familie was behoorlik bly dat hul geliefdes bail gekry het. Volgens ’n bron van Son op Sondag was een van die drankwinkelwerkers ook betrokke. Dié het na bewering ’n sleutel aan die cops oorhandig. Die drank is na bewering in ’n polisie-vên weggekarwei. Van die drank is by ’n huis afgelaai en van dit is selfs verkoop. Son op Sondag het die drankwinkel-eienaar herhaaldelik vir kommentaar probeer opspoor, maar was ongelukkig elke keer onsuksesvol. 