VANDALE het die laaste weke omtrént baljaar en by skole geplunder. Dít terwyl die onnies en leerders in die Noord-Kaap in hul huis vasgekluister sit weens die landwye lockdown. “Skole is die baken van hoop van ons gemeenskappe. Dit is die plekke waar ons kinders voorberei word vir ’n beter toekoms. “Ons moet al ons onderriginstellings bewaak en beveilig teen enige vorm van vandalisme en geweld.” Só sê ’n erg ontstelde Mac Jack, LUR van onderwys in die Noord-Kaap. Hy het dié woorde geuiter nadat dit bekend geword het dat ’n hele 49 skole in die hele Noord-Kaap die afgelope 14 dae onder vandale deurgeloop het. Hardste Derduisende rande se skade is aangerig in een van die armste en duns bevolkte provinsies in die land. Volgens Geoffrey van der Merwe, woordvoerder vir die LUR, is al vyf distrikte in die Noord-Kaap deur vernielsugtige boewe geteiken. Die distrikte wat die hardste getref is, is die Pixley Ka Seme-distrik in Upington (16 skole) ZF Mgcawu in De Aar (13 skole) en Frances Baard (Kimberley, 11 skole). Die diewe het hulle veral toegespits op kos, rekenaars, leerder-hulpmiddels soos tablette, voorraad uit tuck shops, toiletpapier, sporttoerusting, omheinings en boumateriaal. Ook is baie skole se vensters, deure, ensovoorts, beskadig. Die diewe was dan eenvoudig net vernielsugtig en het alles omgekrap of stukkend geskeur. Oopgesluit In Upington is diewe op kamera gesien, op die toneel betrap en gearresteer. In ’n plaasskool naby Carnarvon het iemand die skool oopgesluit en die hoof se kantoor geplunder. Die verdagte is ’n skoonmaker by die skool. By die Laerskool Vaal-Oranje in Douglas is sekerheidsligte van ongeveer R30 000 gesteel. In Kakamas is ál 17 klaskamers by een skool heeltemal beskadig. ’n Gedeelte van die omheining is ook weggedra. Volgens Van der Merwe is verskeie sake by die polisie aanhangig gemaak. Die skade beloop etlike miljoene rande. Jack het ook gesê skole moet gesien word as ’n weerspieëling van die gemeenskappe. “Indien geweld en vandalisme plaasvind in die gemeenskappe, sal dit oorwaai na ons skoolterreine toe. “Derhalwe moet skoolgemeenskappe en die ouers hul rolle speel in die samelewing aangesien ons huise die eerste plekke is waar leer moet plaasvind,” Landwyd was ongeveer 400 skole beskadig of besteel. Mpumalanga het die meeste voorvalle, naamlik 73, aangemeld en die Vrystaat die minste met 16. Die minister van nasionale onderwys, Angie Motsh­ekga, het die polisie geloof vir die arrestasies van 44 verdagtes in Gauteng.