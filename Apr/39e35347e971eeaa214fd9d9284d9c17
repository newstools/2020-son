COPS en die onafhanklike polisieondersoekdirektoraat (Opod) was gister ’n no-show by die ad hoc-komiteevergadering vir sekuriteit en polisiëring tydens die Covid-19 lockdown. Een van die brandpunte op die agenda was juis die hardhandige behandeling van mense. Die nuwe provinsiale kommissaris in die Wes-Kaap, lt.genl. Yolisa Matakata, kon nie die vergadering bywoon nie. Die Wes-Kaapse minister van gemeenskapsveiligheid, Albert Fritz, was ook nie daar nie. Intussen hoop klagtes oor polisiebrutaliteit, die polisie se 10111 call centre en vele ander issues op. Omdat Matakata afwesig was, kon niks van dié goed bespreek word nie. Volgens Mireille Wenger, voorsitter van die komitee, het die cops en Opod op die nippertjie laat weet dat hulle nie beskikbaar is nie. Die polisie se afwesigheid was duidelik ’n groot frustrasie vir komiteelede, juis oor hul kwelvrae nie beantwoord kon word nie. Volgens Wenger was polisiebrutaliteit en die sluiting van die polisie se 10111-inbelsentrum van die belangrikste besprekingspunte op die agenda. Die hoof van die departement van die gemeenskapsveiligheid, Gideon Morris, was wel daar. Hy sê vier van sy personeellede is positief getoets vir die virus. Volgens Morris is die sekerheidswagte onttrek. Hulle het by die Tygerberg-hospitaal gewerk. Die ander sekuriteitswagte is in isolasie geplaas. Morris het sy kommer uitgespreek dat al hoe meer cops met die corona-virus besmet word. Monitor Morris het gesê: “Dit kan dienslewering kniehalter. Dis ’n groot probleem. “Dit is wel verblydend om te sien dat moordsyfer afgeneem het.” Volgens Morris is sy departement besig om die ondersoek na polisiebrutaliteit te monitor, asook die saak van die verkragting by die tydelike vesting in Strandfontein. Verskeie vrae rondom weermagbrutaliteit en toenemende plundery kon ook nie beantwoord word nie. Gefrustreerde komitee­lede het te kenne gegee dat hulle antwoorde soek op hul vrae. Morris het ook gesê 14 dranklisensies is reeds weens die oortreding van die lockdown-regulasies ingetrek. Volgens hom sal die 10111-sentrum teen môre weer amptelik oop wees. Sy departement wag nog dat die minister van polisie, Bheki Cele, die groen lig gee oor of buurtwaglede in fase 4 van die lockdown ontplooi kan word. Volgens die polisieombudsman, Johan Brand, het hy sedert die begin van die lockdown verskeie klagtes van brutaliteit teen die army en polisie ontvang. Brand sê: “Aangesien dit onder Opod val, moes ek dit na hulle verwys. “Die klagte teen die weermag het ek vir die militêre polisie gestuur. “Ons het tot dusver tydens die Covid-19 lockdown 68 klagte afgehandel, waarvan 40 in die Wes-Kaap is.”