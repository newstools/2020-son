CURWIN Bosch sê die vertroue wat in hom geplaas is om losskakel te speel, was die sleutel vir hom om weer sy beste peil te herwin. Voordat die Superrugby-kompetisie weens die corona-virus-pandemie opgeskort is, het die losskakel van die Sharks tydens die eerste sewe rondes van die Superrugby-reeks met indrukwekkende vertonings vorendag gekom. Anders as die vorige jaar toe hy heelagter en losskakel gespeel het, is hy vanjaar in elke game net in die nr. 10-trui ingespan. Sean Everitt, die nuwe Sharks-breier, het in November 2019 reeds bevestig dat Bosch in 10 wil spesialiseer. Die 22-jarige het sedertdien in sy rol floreer. Bosch het in ’n onderhoud aan SA Rugby Magazine gesê: “Ek dink dit het ’n groot rol gespeel om my my vertroue te laat herwin. “In ’n posisie soos 10 glo ek dat jy konsekwent daar moet speel om beter te word. “Ek het ’n gesprek met Eddie Jones gehad toe ons by die Barbarians (aan die einde van verlede jaar) was. “Dit was interessant om te hoor dat hy sê Dan Carter het eers op die ouderdom van ongeveer 28 ’n wonder­like 10 geword. “Dit het regtig by my ingesink en dit bewys dat jy in ’n spesialis-posisie baie daar moet speel om regtig wêreldklas te word. “Dit sal baie jare duur, baie foute en baie geduld verg. Ek dink ek het nou weer my vertroue begin herwin en begin speel soos ek kan.” Benader Terwyl die Haaie ook met veel meer vryheid en ambisie speel, gee Bosch krediet vir die werk wat deur die afrigters gedoen is. “Dit was ’n kwessie van om met alles (aan die begin van die jaar) van voor af te begin. “Die manier waarop Sean dinge benader en die manier waarop hy ons vryheid gegee het om onsself uit te druk, was regtig prysenswaardig,” het Bosch bygevoeg.