SEDERT die begin van die nuwe skooljaar is daar gereeld protes­aksie by skole. Son op Sondag het by die Wes-Kaapse minister van onderwys, Debbie Schäfer, gaan hoor of dit haar bekommer – en wat beter gedoen kan word. Earl September: Is jy bekommerd oor al die betogings by skole? Debbie Schäfer: Ek is bekommerd dat ons nie nuwe skole kan bou of onderwysers kan aanstel nie. Jaarliks kom 18 000 ekstra leerders in die Wes-Kaap se stelsel in, maar ons begroting groei nie. Ouers se frustrasies is geldig, maar hulle moet ook ons situasie verstaan. Om kinders te verhoed om skool toe te gaan, is nie die antwoord nie. ES: Gee die WKOD effektief aandag aan concerns? DS: Skole lig die WKOD in oor hulle behoeftes en ’n proses word dan gevolg om hulpbronne te gee waar die nood die grootste is. Skoolhoofde voltooi ’n survey op die tiende dag van die skooljaar wat sê hoeveel leerders geregis­treer en by die skool is, hulle graad, lys van onderwysers en leerders wat nog nie opgedaag het vir skool nie. Kringbestuurders bevestig die inligting en versoeke kan dan oorweeg word. ES: Kan kommunikasie onder die skoolgemeenskap verbeter? DS: Daar is kanale om probleme aan die WKOD te kommunikeer. Ongelukkig doen nie alle skole dit nie en party skole en beheerrade tree soms op, wat hulle nie mag doen nie. Baie probleme kan met beter kommunikasie verhoed word, maar dinge kan nie oornag reggemaak of gebou word nie. Antwoorde kan ook reject of geïgnoreer word. Ons probeer met gemeenskappe saamwerk, maar dit help nie hulle bel eerste die media pleks van die departement nie. ES: Kan die WKOD beter beplan? DS: Die WKOD beplan, maar dit word deur ’n begroting beperk. Planne moet ook dikwels verander wanneer die nasionale regering instem tot salarisonderhandelinge wat bo ons begroting is. Wanneer ons dan demands ontvang, moet ons die ongemaklike keuse maak oor waar ons sny. ES: Wat is jou prioriteite vir die 2020-skooljaar? DS: Ek wil die aantal leerders vir tegniese vakke en skole vermeerder om die jeugwerkloosheidsyfer aan te spreek. Veiligheid by skole bly die belangrikste. Dit is waarom die gemeenskap ons oë en ore moet wees. Ons kan nie net elke keer gesteelde eiendom vervang nie.