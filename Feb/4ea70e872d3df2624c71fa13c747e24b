TRANE het Donderdag geloop op die eerste raadsvergadering van 2020 in Nelson Mandelabaai. Dis toe tributes gelewer is aan drie raadslede wat onlangs dood is: Bicks Ndoni, Mzuvukile Boti (albei ANC), en Kolela Ngumbela (DA). Blomme is ook aan die families van die oorlede raadslede oorhandig. Oor Ndoni het die speaker, Buyelwa Mafaya, gesê hy was “ ’n man der manne. Hy sou eenvoudig na ons kyk as ons nie op die regte pad was nie.” Jonathan Lawack, DA-koukusleier, het die families bedank dat hulle hul geliefdes gedeel het. “Dit kom teen ’n reuse-prys,” het Lawack gesê. “Raadslede share hulle mandate nie in hulle kantore nie, maar in die stowwerige strate van die stad. “Om dié heroes te vereer, moet ons altyd die volgende onthou: Ons moet dissipline toepas as leiers, ons moet die mense eerste stel en ons moet fokus op dienslewering.” Die waarnemende hoofsweep van die ANC, Litho Suka, het Ndoni as ’n spesiale mens bestempel. Suka het gesê: “Hy het enige rol wat hy gekry het, onbaatsugtig aanvaar. Hy het die mense onbaatsugtig gedien.” Die waarnemende burgemeester, Tshonono Buyeye, het gesê hy voel geëerd dat hy die kans gehad het om saam met Boti te werk. Gom Buyeye het gesê: “Hy was ’n goeie mens en het sy deel gedoen, nie net hier nie, maar ook in sy gemeenskap. “Ngumbela het God gedien en was nie net ’n leier in die raad nie, maar ook in die kerk.” Hy het Ndoni bestempel as die gom wat als bymekaar gehou het en gesê: “Hy wou seker maak ons verbeter die lewe van ons inwoners. “Dit gaan moeilik wees om sy pos te vul.” Rdl. Siyasanga Sijadu (Cope) het aan die ANC en DA gesê: “Om ’n toegewyde soldier te verloor, vat tyd om te heal.” Rdl. Lance Grootboom van die ACDP het gesê hy en Boti het hulle verskille gehad, maar Boti was lief vir sy werk. Grootboom het Ndoni as gentle, humble en soft-spoken bestempel en gesê: “Hy het altyd geluister as ons nie saamstem oor iets nie. Hy was vol wyshede.” Rdl. Mkhuseli Mtsila (UF) sê die raadsaal sal nie dieselfde wees nie. Rdl. Marlon Daniels (PA) het gesê Ngumbela was ’n stylvolle vrou. En: “Sy het ’n great smile gehad.” Daniels het Boti bestempel as ’n Rottweiler in sy werk en Ndoni as ’n vriend. “Ons het ’n fallout gehad, want ek was kwaad vir hom,” het Daniels vertel. “Hy was useless om op WhatsApp-boodskappe te reageer. Dan het ek met hom baklei.” Rdl. Simphiwe Ntshiza (EFF) het Ndoni bestempel as ’n marvel met ervaring wat nie gekoop kan word nie. Ntshiza het bygevoeg: “Hy was nie magsbehep nie en dis duidelik in sy politieke geskiedenis.” Kollegas Rdl. Pieter Terblanche (DA) het Ndoni destyds as ’n shop steward by Goodyear aangestel. Terblanche het vertel dat hy Ndoni probeer oorreed het om safaripakke te dra. “Ons was regte kollegas,” het hy gesê. “Hy het my selfs lesse gegee in black tax. Hy was altyd kalm en ’n mens kon hom altyd nader vir advies.”