HULLE gaan om hulle visvang hobby te geniet, maar dan word hulle deur die gangsters se lyne ingetrek. Vissermanne langs die Valsbaai-kuslyn word gereeld beroof, veral in die gebied naby Strandfontein en Mnandi Beach. Onlangs is beach rangers aangestel om die kuslyn te patrolleer. Ten spyte daarvan gaan die rooftogte en plundery voort, sê ’n visserman, Brian Adams. Adams vertel: “Verlede naweek is hier weer ’n visserman naby Strandfontein Pavilion beroof. Die law enforcement en beach rangers is reg oorkant die spot waar dit gebeur het.” Son op Sondag verneem Johann Nel (52), ’n Noord-Kaapse besoeker, is die jongste victim van ’n rooftog helder oordag. Son op Sondag verneem ’n “couple wat nice voorgekom het”, het hom gegunpoint en beroof van sy besittings en 4x4-bakkie. Toe hulle probeer wegry, het dit in die sandduine gestuck. Hulle het uitgespring en in die rigting van Pelican Park weg­gehardloop. Keith Blake, ’n visserman en afgetrede polisieman, sê: “Die man het net sy bakkie gevat en teruggery Noord-Kaap toe. “Hy wou ’n saak gemaak het, maar die polisie het gesê hulle is te besig om dit te vat en dat die law enforcement dit moet hanteer. “Dit is alles politiek tussen die law enforcement en die polisie.” Volgens Wayne le Roux, metro-polisiehoof in die Stad Kaapstad, werk law enforcement, die metropolisie en die SAPD baie goed saam. Le Roux sê: “Daar is geen politiek tussen die verskillende polisie-eenhede nie. Ons werk baie nou saam om misdaad te beveg. “Mense wat visvang of gaan swem, moet aandagtig wees en nooit op hulle eie op die strande wees nie. Hulle moet sorg dat hulle foon te alle tye vol gecharge is ingeval van ’n noodgeval.” Moosa Gabriels van Grassy Park vang al 12 jaar langs die Valsbaai-kus vis. Hy sê: “Ons moet ons vuurwapens saam met ons dra wanneer ons visvang om onsself te beskerm. Maar wat van diegene wat nie vuurwapens het nie, dié wie se lisensie expire het en wat dit nie kan hernu nie?”