POTE Human, die Bulls se afrigter, het twee weke kans om ’n belangrike besluit voor sy span se volgende Superrugbywedstryd te neem. Die Bulls is segeloos ná twee rondes in dié jaar se kompetisie. Hoewel Human dit nie wou erken nie, is dit ’n skande vir sy span om nie ’n enkele punt teen die Stormers te score nie. Dít boonop nadat die Bulls die volle 80 minute van die match op Nuweland die meeste aanvalswerk gedoen het. Maar die oud-Springbok en losskakel van die Bulls Morné Steyn het weer eens kom wys as dit by hedendaagse Superrugby kom, het hy nie die vindingrykheid om die opposisie se verdediging te klop nie. En dit terwyl die een man wat al verskeie kere die Stormers kopsorge op die aanval gegee het, Manie Libbok, vir meer as ’n driekwart van die wedstryd langs Nuweland se kantlyn sit en koud kry het. Wonde Toe Libbok uiteindelik sy verskyning maak, was daar dadelik ’n bietjie meer woema aan die Bulls se attack. Maar tot die Bulls se spyt was die Stormers se verdediging net te goed. Die Bulls sal die wonde nou behoorlik moet gaan lek voor hulle op 22 Februarie teen die Auckland Blues te staan kom. Dis ook ’n geleentheid vir Human om te besluit of Steyn nog die sleutels moet hou vir die bestuur van die agterlyn, en of Libbok sy regverdige kans moet kry.