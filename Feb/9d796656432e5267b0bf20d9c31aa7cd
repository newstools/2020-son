EEN van die twee onoorwonne spanne, African­ Bombers of Kruisfontein, moet vandag in die hek duik. Die Kruisfonteiners sê dit gaan nie húlle wees nie. Ná drie rondes van die Oos-Kaapse Super14-kompetisie is albei spanne steeds onoorwonne en hulle speel baie goeie rugby. Die span van Humansdrop het verlede week ’n bye gehad. So, hulle moet uitgerus wees. Volgens hulle breier, Alister Ketteldas, is hulle reg om Bombers in Zwide te kom klop. Ketteldas sê: “Dit gaan weer nes ons vorige wedstryde baie moeilik wees. “In dié geval is Bombers ook onoorwonne en hulle speel tuis, maar ons kom nie heelpad om te verloor nie.” Ná die swaar reën wat gister geval het en omdat nóg voorspel word vir die res van die naweek, is Ketteldas ’n bietjie bekommerd, maar hy glo hulle sal dit steeds kan hanteer. Hy sê: “Die nat weer maak dinge altyd nóg ’n bietjie moeiliker, maar as ons móét, sal ons ’n paar aanpassings maak vir die weer.” Hoewel Kruisfontein die naweek gerus het, sê Ketteldas daar is steeds ’n paar niggles, maar niks ernstigs nie. “Ons sal gereed wees ondanks die paar stampe en stote. “Dit behoort ’n baie goeie wedstryd te wees en almal sien uit daarna.” Bombers sal hulle onoorwonne lopie tuis egter nie sommer afstaan nie. Hulle is boaan groep B, waarin die onoorwonne Swallows ook is.