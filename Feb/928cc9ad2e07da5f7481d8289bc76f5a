BY DIE stormwaterpyp naby Worcester­ is klein Tazne van Wyk (8) se lyk weggegooi. Net soos die leë Coke-, juice-, en waterbottel, en ’n sak wat deur die forensiese ondersoekers sorgvuldig in ’n forensiese sak verseël is. Op die N1 net buite Worcester was die toneel Donderdag somber. Dis die presiese plek waar die beskuldigde, Moyhdian Pangarker, ure vroeër cops gaan uitwys het waar die klein meisie se lyk gedump is. Intussen dreun groot lorries soos enige ander dag ongestoord voort op die besige N1-deurpad, onbewus daarvan dat daar net ’n paar uur gelede ’n lykie hier gevind is. So baie mense het byna twee weke lank gebid en gehoop dat klein Tazne van Elsiesrivier lewend gevind sou word. Onheilspellende Tazne is laaste oorkant haar ouerhuis in Clarestraat in Connaught Estate gesien toe sy na ’n huiswinkel gegaan het. Pangarker is na bewering laaste saam met die gr. 3-meisie van Eurecon Primêr gesien. Hy sal Vrydag in die Goodwood Landdroshof op ’n klag van moord verskyn. Die onheilspellende atmosfeer langs die grootpad waar forensiese werkers stil voortgaan met hulle werk, is treffend. ’n Mens kan jou maar net indink watter emosies die klein meisietjie alles ervaar het terwyl sy saam met haar vermeende moordenaar van trok tot trok gehike het. Tolhekke Soveel vrae gaan deur ’n mens se kop by die toneel waar die tragedie waarskynlik tot ’n klimaks gedryf is. Hoe het niemand haar gesien as dit oral in die nuus was nie? Wat van die tolhekke? Het niemand daar iets opgelet nie? Die trokdrywers – het hulle nie in die koerante of op die TV gesien daar word na Tazne gesoek nie? Terwyl die ondersoekspan nog besig is om die stukke bymekaar te sit, stop nuuskieriges om uit te vind wat gebeur het. Daar is ook polisiehonde wat die toneel en die omliggende veld fynkam. Volgens ’n ingeligte is hulle tans besig om te bepaal of Tazne op die toneel vermoor is en of sy net daar gedump is nadat sy elders vermoor is. Brig. Novela Potelwa, ’n polisiewoordvoerder, het bevestig dat Pangarker self die lyk aan cops gaan uitwys het.