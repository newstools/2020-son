VERMEENDE perlemoenstropers wat gisteroggend in die see beland het nadat hulle boot omgeslaan het, is nog soek. Volgens Craig Lambinon, die woordvoerder van die Nasionale Seereddingsinstituut (NSRI), is hulle rondom 08:00 ingelig van ’n boot wat tussen Oudekraal en Mouillepunt naby Clifton-strand omgeslaan het. Een van die ouens wat op die boot was, het uitgeswem en alarm gemaak. Daar word beweer die mans is perlemoenstropers vanaf Houtbaai. Op die boot was daar na bewering nog baie perlemoen te sien. Eers is daar berig dat nege mense vermis word. Later is nóg ’n man se lyk in die see gevind en na die NSRI-basis by Bakoven gebring. Twee ander mans is lewend in die see gevind en het mediese behandeling ontvang. Oor die drenkeling het Lambinon gesê: “Die paramedici het hom dood verklaar. Ons innige simpatie aan die man se familie.” Lambinon het bygevoeg hulle soek nog na vyf of ses mense. Help “Ons is nie heeltemal seker van die getalle nie. Ons wil graag die publiek vra om die NSRI in kennis te stel as hulle vermoed van hulle familielede was op die boot.” Talle nooddiensverskaffers, asook die lugmag en polisie help met die soektog.