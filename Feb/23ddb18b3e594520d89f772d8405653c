NES dit lyk dinge word beter vir die Southern Kings met terugkerende spelers, word dit nog slegter. Die Kings is moontlik drie van hulle sterre kwyt ná hulle groot nederlaag van 0-45 Saterdag in Bloemfontein teen die Cheetahs. Son het betroubaar verneem dat die jong losskakel Bader Pretorius moontlik sy been gebreek het in die wedstryd. Dit sal ’n groot slag wees vir die Kings en Pretorius, want hy het net goed begin vertoon. Pretorius het in die vorige wedstryd teen die Cheetahs goed geskop. Dit was een van die groot redes waarom die Kings ’n kans gehad het in die kragmeting. Die Kings het wel ’n gerekende plaasvervanger-losskakel in die gedaante van Demetri Catrakilis. Hy het Pretorius vervang. Die ster-speler het ook net herstel van ’n skouerbesering wat hy aan die begin van die seisoen opgedoen het. Die ander slegte nuus is dat nog ’n terugkerende speler, die blits Yaw Penxe, se knie beseer is. ’n Ingeligte sê: “Daar word vermoed dat dit sy anterior cruciate ligament (ACL) is. “Dit beteken hy sal moontlik weer vir ’n lang tyd moet uitsit.” Dit is ’n baie groot slag vir die voormalige Junior Springbok. Hy is ook nie die enigste een wat knieprobleme het nie. Die jong stut Cameron Dawson het dalk ook ’n ACL-probleem wat hom lank uit die spel kan hou. Die Kings speel gelukkig eers weer op Vrydag 14 Februarie teen Munster in Ierland.