DIE heel eerste Shoes for Hope-sokkertoernooi was ’n groot sukses. Saterdag in die Fairview Action Arena was die sokker aan die brand en die skoolskoene baie. Die organiseerder, Lwazi Sahula, ’n voormalige professionele speler, sê hy is baie bly oor hoe dinge verloop het. Sahula sê die spanne het 108 paar skoene geskenk. “Ons het 10 spanne gehad wat deelgeneem het en die dag geniet met lekker sokker,” sê Sahula. “Die Red Devils van Fairview Links was die toernooiwenner.” Dis nou die Red Devils se voorreg om die skoene te skenk aan enige skool of liefdadigheid van hulle keuse. Sahula sê: “Ons tref nog die laaste reëlings vir wie hulle die skoene kan gee. “Die wenspan kon natuurlik kies aan wie hulle die skoene wil gee. “Ons beplan reeds om later dié jaar weer so ’n toernooi te hou en om dan meer skoene bymekaar te maak.”