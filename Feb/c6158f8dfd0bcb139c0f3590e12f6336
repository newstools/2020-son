’N BEJAARDE vrou is Donderdagoggend by die Sassa-kantore in Suburban, Delft dood. Dit nadat sy na bewering vanaf die vorige aand gesit en wag het vir die kantore om oop te gaan. Die vrou wou blykbaar aansoek doen vir ’n gestremdheidstoelaag. 'n Ander inwoner van Delft sê mense oornag gewoonlik by die kantore om gehelp te word. “Mense gaan al vroeg aand, dan slaap hulle buite Sassa se kantore”. Volgens die inwoner wag mense dan tot Sassa die volgende dag oopmaak om gehelp te word.Sy beweer ook dat die diens baie swak is en mense heeldag sit om gehelp te word. Baie mense het al na bewering siek ook geword van wag om gehelp te word. Shivani Wahab, woordvoerder vir Sassa, het die voorval bevestig. Wahab sê: “Sassa kan vanoggend die dood van ’n begunstigde van ’n maatskaplike toelaag by die Delft-Suid-dienspunt bevestig.” Volgens Wahab is die kantore slegs ’n dienspunt van die uitbreidingsdiens-area vir die Sassa se Belville-kantore. “Sassa-amptenare op die perseel het bevestig dat die oorledene in die openbare badkamers ineengestort het.” “Paramedici is na die toneel ontbied en die kliënt is as dood verklaar.” Wahab sê Sassa wil graag hul meegevoel betuig aan die familie van die oorledene. Sassa moedig kliënte wat swakker of ongeskik is, aan om nie persoonlik tot by hul kantore te gaan nie.Daar word huisbesoeke vir minderbevoorregte of gestremde kliënte aangebied. Diegene wie in aanraking wil kom vir huisbesoeke moet die naaste Sassa-kantoor bel om ’n afspraak te reël.