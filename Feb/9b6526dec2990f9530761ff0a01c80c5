DIE corona-virus Sars-CoV-2, wat die siekte Covid-19 veroorsaak, versprei ontstellend vinnig. Altesaam 20 lande het die afgelope week hulle eerste gevalle van dié dodelike virus aangemeld. Algerië het ná Egipte die tweede Afrikaland geword waarheen dit versprei het. Dis nadat twee Italianers in dié land positief daarvoor getoets is. Italië het die grootste uitbreking van die virus buite Asië. Minstens 400 gevalle is in dié land aangemeld en meer as 100 000 mense is onder kwarantyn geplaas. Sover is meer as 80 000 gevalle wêreldwyd aangemeld en meer as 2 700 mense is reeds weens die virus dood. Die twee gevalle in Algerië het weer kommer laat ontstaan dat Afrika dalk nie so gereed is vir ’n uitbreking op dié vasteland nie. Dr. Matshidiso Moeti, die Wêreldgesondheidsorganisasie (WGO) se streek­direkteur in Afrika, het dié week gevra dat alle lande hulle voorbereiding moet opskerp. Die WGO het Suid-Afrika en 12 ander Afrikalande laas week uitgewys as ’n topprioriteit vir voorsorgmaatreëls. Dis weens dié lande se verbintenis met en hoë volumes reise na China. Die WGO het egter bevind daar is gapings in die voor­bereiding van lande oral op die vasteland. Moeti het dít aan die nuuswebwerf aa.com.tr bevestig. Dr. Bruce Aylward van die WGO het aan CNN gesê sekere lande is “eenvoudig net nie gereed” om die uitbreking onder beheer te hou nie. Aylward sê ander lande moet by China leer. Hy sê: “Honderde duisende mense in China het nie Covid-19 nie danksy die land se aggressiewe reaksie daarop.” Die Nasionale Instituut vir Oordraagbare Siektes het bevestig dat Suid-Afrika nog nie ’n geval van dié gevaar­like virus het nie. Bronne: The Guardian, BBC, CNN, rfi.fr, aa.com.tr