HULLE wou nog hul lewe omdraai. Maar die kans is Arlene Manual (28) en Melandré van Wyk (27) ontneem toe hulle gister in die vroeë oggend­ure gedurende load ­shedding uitgehaal is. Dié jong ma’s van Scotts­ville in Kraaifontein was albei vasgevang in dwelms. Al twee het voor dié hit voor die dood se deur omgedraai. Van Wyk was ’n ma van twee kinders. “So drie weke gelede is sy van ’n brug afgestamp. Sy het haar knie oopgeval en lelike wonde in haar gesig opgedoen. Maar sy wou nie ’n saak maak nie en wou nie eens in die hospitaal bly nie,” vertel haar suster, Chanté. Volgens ’n familievriend het Melandré ná die brug-voorval aangedui sy wil reg lewe. “Sy het nog gesê sy is gelukkig dat sy nie met die val haar nek gebreek het nie.” Chanté sê sy weet haar suster was g’n engeltjie, maar weet nie waarmee sy aldag besig was nie. “Sy het baie by my oorgeslaap en sou nog Sondagaand ook by my kom slaap het. Ek dink hulle was juis op pad na my toe toe hulle geskiet is.” Daar word beweer dat die vroue met ’n groep ander mense in ’n huis verkeer het. Toe die krag afslaan, het hulle die groep verlaat om huis toe te gaan. Manual se familie wou nie praat nie. “Ek is nog nie lekker om te praat nie,” het haar pa gesê. Sy het drie kinders. Son verneem haar kêrel en pa van die drietjies is verlede week aangerand en later in die hospitaal dood. Ná sy dood is Manual verskeie kere met die dood gedreig. “Sy was in die proses om uit die dwelms te kom,” vertel ’n vriendin wat nie genoem wil word nie. Intussen het gemeenskapsleiers van Scottsville en Scottsdene gevra dat die tersaaklike owerhede aandag aan misdaad en veiligheid in dié gebiede moet gee. Sers. Noloyiso Rwexana, ’n polisiewoordvoerder, sê ’n dubbele moordsaak is geopen. “Ons ondersoekspan volg alle leidrade op om die skuldiges te laat boet.”