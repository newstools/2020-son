MET die kwik wat dié naweek byna 35 grade op die sportterrein van Klein Parys in die Paarl bereik het, het Brandon Erasmus (105*) en Warwick Abrahim (135*) met puik honderdtalle Robertson tot ? pragsege oor Paarl-Oos gelei. Robertson het die Premier­liga-wedstryd van die Boland met 101 lopies gewen. Erasmus en Abrahim het bymekaar gekom met Robertson wat op 35/3 gestruikel het en ? onoorwonne vennootskap van 230 om die vierde paaltjie opgestapel. Die twee kolwers se heldedade het daartoe bygedra dat die besoekers 279/3 kon bereik. Daarna is die tuisspan vir 178 uitgehaal. Dit is Erasmus se tweede honderdtal dié seisoen. Dit het 11 grenshoue ingesluit. Abrahim het met die tuisspan se boulers gemors en 12 viere en vyf sesse gemoker. Maar terwyl Abrahim en Erasmus hulle gekant gebring het, was die naatbouler Curtley Deelman ook op sy heel beste en 6 paaltjies vir net 20 laat kantel in slegs 10 beurte. Twee van die beurte was ook leeg. Javano Baron was die enigste kolwer van die tuisspan wat sy rug styf gemaak het met ’n uithalerbeurt van 84 (6x4; 5x6). Vredenburg-Saldanha het intussen sy segetog voortgesit deur Coronations met 44 lopies in Pniël te oorrompel. In die Westelike Provinsie se Premierliga het Victoria Bellville naelskraaps met 11 lopies op Chukker Road geklop. Die besoekers het die tuisspan ingestuur om te kolf. Victoria het 145 lopies in 50 beurte bereik, met Warrick Rhoda wat net 35 lopies vir die tuisspan aangeteken het. Bellville is tot 134 beperk.