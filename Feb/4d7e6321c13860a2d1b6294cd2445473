DIE 62-jarige kankerlyer wie verlede week sak en as van ’n plaas naby Stellenbosch gesit is, is steeds haweloos. Elizabeth Le Roux het steeds geen heenkome en slaap tans buite die plaas, op dieselfde plek waar die boer haar besittings gedump het. Le Roux is verlede Dinsdag van die plaas af gesit, waar sy en haar oorlede man meer as 20 jaar gewoon het. Sy het toe slaapplek by ’n vrou by ’n naby geleë plaas gekry, maar dit was net tot Vrydag. Volgens haar laat plaasboere nie toe dat plaaswerkers wie op die plaas bly, ander mense huisves nie. Sy voeg by sy wil nie hê die mense moet in die moeilikheid kom nie. “Ek is gelukkig om darem soggens te kan was by die mense op die plaas, maar verder slaap ek buite. “Hulle gee my ook iets om te eet en drink.” Die meeste van Le Roux se besittings is nog by die departement van landelike ontwikkeling se kantore op Stellenbosch gestoor. Stellenbosch-munisipaliteit is verantwoordelik om vir Le Roux alternatiewe blyplek te verskaf. Stuart Grobbelaar, woordvoerder vir die Stellenbosch munisipaliteit sê hulle is deurlopend in kontak met Le Roux en die volgende vergadering is geskeduleer vir Woensdag. “Die situasie word volgens ons noodbehuisingsbeleid hanteer.” Le Roux bevestig sy is in kontak met die munisipaliteit, maar dat hulle nog nie vir haar 'n blyplek het nie. Sy noem hulle wil vir tyd en wyl vir haar plek in 'n nagskuiling kry.