VOLGEHOUE, konstruktiewe onderhandelings het gelei tot die beëindiging van ’n week lange protesaksie oor die hervestiging van inwoners in Booysenpark in die Baaise noordelike areas­. Die onderhandelings het plaasgevind tussen ontevrede inwoners van die informele nedersetting Vastrap, die cluster board van die gemeenskapspolisiëringsforum (GPF), die polisie, die GPF van Bethelsdorp en stakeholders van die Nelson Mandelabaai Metro. Kol. Priscilla Naidu, ’n polisiewoordvoerder, sê in ’n verklaring Tim Hendricks, voorsitter van die Mountweg Cluster Board, het ingegryp en onsite meetings met die gemeenskap gehou. Hierdie ingrypings was suksesvol. Eergister het quantity surveyors grond vir die Vastrap-gemeenskap uitgemerk. Waardering Volgens haar was alle relevante rolspelers teenwoordig om te verseker die proses verloop glad. Hendricks het sy waardering teenoor al die rolspelers uitgespreek wat gehelp het om die situasie onmiddellik aan te pak en opgetree het om die probleem op te los. “Ons het die gemeenskap nodig om nou met die gemeenskapspolisiëringsforums te werk in ons pogings om misdaad uit te wis.” Volgens hom moet die inwoners aangemoedig word om te engage met die bestaande strukture sodat hulle probleme op ’n beskaafde, vreedsame wyse opgelos kan word.