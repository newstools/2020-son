VIER skole van die Northern Areas het weer lus om rugby te laat vlam vat. Hulle sal môre op Hoërskool Sanctor se sportterrein aan ’n o. 15-toernooi deelneem. Die hoërskole Chapman, Hillside en Paterson neem saam met Sanctor deel. Shaun Fondling, ’n onnie van Paterson, sê die toernooi se doel is om skolerugby weer aan te wakker. Fondling sê hulle het gemik vir ag skole, maar dit het nie uitgewerk nie, “so ons gaan nou eers voort met net die vier spanne”. Volgens Fondling wil hulle hê die skole in die Northern Areas moet soos in die ou dae weer in liga-formaat speel. Hy sê: “Dit hang af van die belangstelling, maar dít is wat ons graag weer wil doen in die toekoms. “Daarom het ons besluit om net eers ’n klein toernooi te hou om na die gehalte te kyk en belangstelling te toets.”