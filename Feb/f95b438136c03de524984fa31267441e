DIE openbare beskermer, Busisiwe Mkhwebane, se gastelys vir haar 50ste verjaarsdagpartytjie het omtrent die oë laat rek. Onder die 250 gaste was daar mense wat deur haar eie kantoor ondersoek word. Mosebenzi Zwane, wat verbind word met die korruspie by die Estina-suiwelprojek, en Bongani Bongo, voormalige minister van staatsveiligheid, wat van korrupsie aangekla word, is genooi. Nomgcobo Jiba, voormalige senior staatsaanklaer wat deur pres. Cyril Ramaphosa in die pad gesteek is, asook Mzwanele Manyi, beleidshoof van die African Transformation Movement, was ook daar. Natasha Mazzone, DA-hoofsweep, het Mkhwebane skandeloos genoem en haar gekap dat sy saam met Zwane partytjie hou vir wie haar kantoor ondersoek. Oupa Segalwe, Mkhwebane se woordvoerder, sê daar is niks fout met die mense wat die partytjie bygewoon het nie. Segalwe sê die gastelys het bestaan uit politici, mense uit regskringe, kollegas, familie en vriende. - News24