LEDE van die Stellenbosch en Kayamandi taxi vereniging het Dinsdagoggend in Stellenbosch se middedorp opgeruk. Hulle is ongelukkig oor hul taxi's afgetrek en beslag op gelê is. Boonop is baie van hulle ook beboet. Teen vroegmiddag was die strate afgesper en het tyres in die strate gebrand. Theo Mdesdaya, van die Kayamandi taxi vereniging, vertel met woede aan Son: "Ons is so kwaad oor hulle daagliks taxi's aftrek en impound. “Ons verloor elke dag klomp geld." Deon van Kerwel, van die Stellenbosch taxi-vereniging, sê "Die munisipaliteit kon hulle vooraf gesê het dat taxi’s impound gaan word." Mdesdaya beweer hulle sukkel ook om permitte te kry. Hy sê die taxi's gaan strike totdat die munisipaliteit gehoor aan hulle gee. Stuart Grobbelaar, woordvoerder vir die munisipaliteit, bevestig dat van die paaie in die Stellenbosch se middestad gesluit was. “Verkeers- en wetstoepassingsbeamptes is besig om aandag te gee aan die onwettige padsluitings deur taxi’s.” Volgens Grobbelaar strike die taxi's omdat hule met uitstaande boetes en lasbriewe deur verkeersbeamptes afgetrek is. “Die munisipaliteit doen ’n beroep op inwoners en besoekers om die gebied te vermy." Die belangrikste kruisings en paaie wat geraak word sluit in: Dorp-, Adam Tas-, Merriman-, Bird-, Plein- en Alexanderstraat. 