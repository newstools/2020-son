HONDERDE studente het gister daarin geslaag om klasse by die Universiteit van Wes-Kaapland (UWK) te ontwrig. Die UWK-bestuur is toe gedwing om die akademiese program tot Maandag stop te sit. Die betogings het reeds Maandag begin. Die betogers eis terug­kerende studente se skulde moet geskrap en blyplek moet aan alle studente verskaf word wat dit benodig. Sasha-Lee Douglas­, die president van die studenteraad, was deel van die optog op die kampus in Bellville. Sy sê hulle sal nie ophou totdat die bestuur aan ál hulle eise gehoor gee nie. Sy doen ’n beroep op alle studente om die optogte te support. Douglas skree oor ’n luidspreker: “Duisende UWK-studente se skulde is nie afgeskryf nie en registrasie word geweier. “Elke student moet by ons aansluit in ons opregte struggle sodat wanneer ons by die klaskamer ingaan, ons saam met ál ons broers en susters ingaan. “Geen institution sal normaal operate terwyl hulle nog kinders van die werkersklas uitsluit nie. “Elke UWK-student moet blyplek hê. Die UWK het versuim om behoorlike akkommodasie vir sy studente te verskaf. “Ons is 25 000 studente, maar hulle maak net voorsiening vir 3 300. “Geen student sal agtergelaat word nie.” Die betogers het van gebou na gebou beweeg en studente asook personeellede uit die venues gejaag. “Die kampus is gesluit,” gil een betoger toe. Hulle het ook by verskeie fakulteite gesing en gedans voordat hulle by die hoofsaal gaan toi-toi het. Die registrasie van studente het tot stilstand gekom. Die studente wat besig was met lesse by die regsfakulteit, moes gou vlug toe hulle hoor die betogers beweeg in hulle rigting. Die polisie is vroeër ingeroep nadat die betogende studente by die ingangshek gesit en die verkeer verhinder het om in te ry. Die cops het gou die studente naby die hek verwyder. ’n Private sekuriteits­beampte het later op kampus ’n oog op die studente gehou nadat die polisie die universiteit verlaat het. ’n Polisiewoordvoerder, sers. Noloyiso Rwexana, sê geen arrestasies is tydens die betoging uitgevoer nie.