DIE langasem-atleet Meli­khaya Frans bly maar ’n groot faktor op die pad. Dit het hy verlede Saterdag in Port Elizabeth weer gewys toe hy in die kleure van die Ikhamva Atletiekklub die Two Views 10 km Padwedloop in 30 minute en 25 sekondes gewen het. Sy spanmaat Luyanda Tshangana was tweede in 31:41. Wenstreep Dit was dus ’n heel gerieflike oorwinning vir Frans. Die belowende jong Madibaz-atleet Mariano Eesou was derde oor die wenstreep in 32:05. Hy het 21 sekondes voor Zolani Mabongo (Ikhamva) oor die wenstreep genael. Hulle is gevolg deur Xolisa Ndlumbini (Vukani, 35:42), George Ntshiliza (Nedbank, 37:24), Desmond Zibi (Achilles, 38:05), Perfect Mboneni (SAP, 38:10), Melikhaya Kepe (Nedbank, 38:23) en Sithembiso Yozo (Nedbank, 38:52). Yozo, veral, kan uiters tevrede voel met sy posisie en tyd omdat hy in die afdeling 55-59 jaar meegeding het. Hy het dus vir baie jong atlete hakskene gewys. Die eerste vrou oor die wenstreep was Kayla Nell van die Charlo-klub. Sy het die afstand in 41:27 voltooi. Sy het 19de algeheel klaargemaak. Die tweede en derde beste vrou was onderskeidelik Cecilia Nel (Nedbank, 42:25) in die 21ste plek en Siphokazi Nojoko (Motherwell, 42:41) in 24ste.