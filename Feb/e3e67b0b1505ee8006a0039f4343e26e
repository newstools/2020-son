AS JY met vlugteling­status vir meer as vyf jaar in Suid-Afrika woon, kan jy vir permanente verblyf aansoek doen. Jy kan dan ná 10 jaar se verblyf in die land aansoek doen vir Suid-Afrikaanse burgerskap. Dit is die inligting wat die departement van binnelandse sake, asook die groep RefugeeLaw op hulle webwerwe deel. Maar Dennis Chikamha (42), ’n Zimbabwiër wat al vir 12 jaar hier woon, kry maar net nie die website se reëlings in plek nie. Hy is een van talle vlugtelinge wat om verskeie redes na Suid-Afrika uitgewyk het. Hy het sy vlugteling- en asielsoekersdokument al 24 keer hernu sedert hy in die land aangekom het. Son het laas week na die doeanekantore gegaan om met die vlugtelinge te gesels wat buite die kantore gestaan en wag het vir ’n beurt om hulp te kry. Ma’s en hulle babas en mans, jonk en oud, het in die ellelange rye gewag. Nie een kan dit waag om uit die ry te gaan nie omdat hulle dan hulle plek verloor. Die gewag, frustrasie en die hele proses net om dit tot binne-in die kantore te maak, is slegs die begin van ’n tydsame gesukkel. Nog erger is dat hulle voor die son opkom al in die tou gaan wag en ure daar staan. In die middel van die dag kom ’n afsnypunt en dan kom sê ’n amptenaar hulle moet die volgende dag maar weer kom toustaan. En dit kan dae of weke met ’n aansoeker gebeur tot net binne-in die kantoorgebou. “Ek moet elke ses maande na die doeanekantore toe kom om my papierwerk te hernu. As jy te veel vrae stel oor jou status en wanneer dit sal verander, gaan jy nie maklik ’n antwoord kry of gehelp word nie. Hartseer “Dis asof ek net moet aanvaar dat ek vir ewig ’n vlugteling sal bly. “Dis hartseer om te dink dat ek al 12 jaar hier is en nog steeds elke paar maande in die lang lyne moet kom staan om my papiere te hernu,” sê Chikamha. Hy is nie die enigste een wat so voel nie. Faraah Kasim (34) van Etio­pië het die afgelope drie weke daagliks na die doeanekantore gegaan om sy papierwerk te hernu. Elke keer hoor hy net hy moet die volgende dag weer kom. “Ek het voorheen vier-jaar-status gekry. Nadat dit expire het, het ek ses maande gekry en nou moet ek elke ses maande terugkom,” sê hy. Kasim sê dis ’n ongerief vir almal. “Ons verloor uit op werk en studies. Ons moet geld spandeer om hier te kom en dan is die diens so stadig. Daar is baie vroue met hulle kinders wat hier staan van vroegoggend af en dit is nie mooi om te sien nie “Ons kan verstaan die dag het net soveel ure, maar dit sal waardeer word as daar meer mense gehelp kan word op een dag. Ons kan dit nie bekostig nie en dit is frustrerend,” vertel Kasim. Son het vir sowat 30 minute buite met die vlugtelinge gesels en in daardie tyd het die lang ry mense glad nie vorentoe beweeg nie. “Ons sal seker môre terug wees. Ons het nie ’n keuse nie. Nie een van ons wil teruggestuur word na ons eie lande omdat ons papierwerk nie in orde is nie,” sê hy.