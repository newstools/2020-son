DRIE lyke, een dag, een perseel en ’n klomp vrae. Dit klink soos ’n scene uit ’n movie, maar dit is die realiteit vir inwoners van Elsiesrivier. Maandag het ’n hele straat tot stilstand gekom toe drie mense – ’n vrou en twee mans – in ’n beweerde bendeskietvoorval dood is. Die voorval het Maandagoggend in Flackstraat plaasgevind. Dit het ’n hele blik wurms oopgemaak terwyl dié wat weet, zip gekap het. Nuuskieriges wou weet wat eintlik gebeur het en wie daar lê. Almal wat gevra word, se antwoord is egter dieselfde: “Jy weet mos ons kan niks praat nie, môre is dit ons.” ’n Gemeenskapsleier wat ook nie sy naam wou gee nie, sê dis ’n normale gevoel in die gemeenskap omdat bende­geweld so volop is. Bang “Die mense is bang vir hulle lewe. Jy praat nog so lekker, dan weet jy nie eens hier’s ’n informant langs jou nie. Môre hoor jy net so en so is doodgeskiet.” Volgens die leier is die huis waarin die drie geskiet is, ook al voorheen op geskiet. “Daai was verlede week toe hulle iemand ook daar doodgeskiet het. Ek weet nie wat daar aangaan nie, maar iets is nie lekker nie.” Lt.kol Andrè Traut, ’n polisiewoordvoerder, het die voorval bevestig. Die polisie sluit nie die moontlikheid van bendes uit nie. “Die voorval het drie mense se dood gekos terwyl ’n vierde met ’n skietwond weggekom het.”