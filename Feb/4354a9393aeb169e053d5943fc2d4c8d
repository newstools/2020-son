DIE vuiste het weer behoorlik in Bolandse klubrugby geklap – en dít nog voordat die seisoen amptelik afgeskop het. Die lelike voorval het die afgelope naweek in Ceres plaasgevind. Wat die situasie vererger, is dat die game veronderstel was om ’n sogenaamde friendly klubrugbywedstryd te wees. Die game tussen die tuisspan, Bella Vista, en die besoekers, Young Hamiltons van Worcester, is gereël om die spanne te help voorberei vir die seisoen wat voorlê. Ooggetuies Dit het egter as allesbehalwe ’n vriendskaplike wedstryd uitgedraai. Volgens ooggetuies is die fight deur spelers van Bella Vista begin. In ’n video wat viral gegaan het in die sosiale media, kan gesien word hoe spelers van albei spanne mekaar met die vuiste bykom. Die spelers raak handgemeen en mettertyd ontaard dit letterlik in ’n free-for-all. Daar kan ook duidelik gehoor word hoe van die ondersteuners die spelers van die kantlyn af aanmoedig om mekaar te donder. “Moer hom! Moer hom!” skreeu hulle. Klubrugby in die Boland het reeds ’n slegte reputasie en ’n geskiedenis van ongeoorloofde spel. Toe Son die Boland Rugbyunie (BRU) gister kommentaar oor die insident vra, wou hy soos gewoonlik nie verantwoordelikheid neem vir die teleurstellende stand van sake nie Kobus Vergotine, die BRU se bestuurder van klubrugby, wou gister geen kommentaar lewer nie. Dit is onaanvaarbaar dat hierdie soort gedrag op ’n rugbyveld toegelaat word. Die BRU het van die beste jong talent in die land tot sy beskikking. Geïgnoreer Die unie moet dus wys dat hy ernstig is daaroor om hierdie soort voorvalle hok te slaan. Dit kan nie net geïgnoreer word nie. Daar moet sterk opgetree word teen die skuldige klubs. Sulke voorvalle is nie goed vir die spel nie. Die BRU kan nie net stilbly en bloot hoop dat alles orrait is nie. 