TWEE van die Wes-Kaap se spogklubs in klubrugby – Tygerberg en Roses United – meet vanaand kragte op Florida Park in Ravens­mead in ’n vriendskap­like wedstryd. Die Wellingtonners het die afgelope drie jaar twee keer koning gekraai teen die Tiere. Die vonke sal dus behoorlik spat in die Ravy. Tiere, die tuisspan, sal die bordjies wil verhang. Brendon April, die nuwe afrigter van Roses, sien nogtans uit na ’n massiewe wedstryd. April het aan Son gesê: “Ons sien daarna uit om ons teen Tygerberg te weeg. “Ons voorseisoen verloop goed. “Ons het ’n hele paar aanwinste gekry en ’n hele paar van ons gewese spelers het terug huis toe gekom. “Ons wil graag ons wedstrydplan op die proef stel, so die uitslag is dalk nie die belangrikste ding vir ons nie. “Bygesê, ons Roses speel altyd om te wen, so wees verseker dat ons sal wil wen. “Tygerberg gaan ook in die Gold Cup speel, so dit sal goed wees om te sien waar ons is in terme van ons voorbereiding vir die seisoen,” het April gesê. Dié voormalige vleuel van die Boland, Valke en Griffons sê spelers soos Clarence van Wyk, Damian Engledoe, Keenan Abrahams en Larnelle Maralack is almal terug en honger om hulle stempel af te druk. “Ons het heelwat manne teruggekry, maar ek wil in dié stadium niemand uitsonder nie.” Die hoofwedstryd tussen die twee bekende klubs sal 21:00 op Florida Park afskop. Die klubs se reserwe-spanne sal in voorwedstryde in aksie wees.