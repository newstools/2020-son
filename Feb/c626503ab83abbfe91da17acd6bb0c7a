DIE Chilli Boys moet vanaand keer dat Dan “Dance” Malesela die Nelson Mandelabaai Stadion as ’n dansvloer gebruik. Dié voormalige Chippa-baas se TS Galaxy skop hulle verdediging van hulle Nedbank Cup-titel vanaand af teen sy ou span en daar behoort vonke te wees. Mik Dit is nadat die Nasionale Eerste Liga (NFD)-span Galaxy verlede seisoen die magtige Premierliga (PSL)-span Kaizer Chiefs geskok en die titel gelig het. Die TS Galaxy-speler Terrence Mashego voel sy span het genoeg skill om hulle titel te verdedig. “Natuurlik wil ons weer in die eindstryd speel. Dit is waarvoor ons mik,” sê Ma­shego. Galaxy vaar nie te goed in die NFD nie en sit tans in die 12de plek nie ver van relegasie nie. Chippa bevind hom in ’n soortgelyke posisie in die PSL. “Ons sukkel as ’n mens kyk na ons log-posisie in die NFD, maar in dié tipe kompetisie kan enige iets gebeur, soos ons verlede seisoen gewys het deur Chiefs te klop,” meen Mashego. Die Chilli Boys is wel ook vol moed dat hulle die verdedigende kampioen ore kan aansit. Daar is selfs gerugte dat Chippa fringe-spelers kan gebruik. Volgens Norman Mapeza (afrigter) moet hulle ook dink aan oorlewing in die PSL. “Ons kan moontlik spelers gebruik wat nie veel kans gekry het nie, want ons moet die spelers wat die afgelope Saterdag teen Orlando Pi­rates gespeel het, laat rus. “Ons prioriteit is om te oorleef in die PSL,” sê Mapeza. Chippa sal volgens Mapeza vandag steeds speel om te wen. “Dit maak nie saak watter span op die ou einde speel nie, daardie span se doel sal steeds wees om te wen.”