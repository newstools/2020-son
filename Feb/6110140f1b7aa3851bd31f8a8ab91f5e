DIE Blitsbokke is op soek na die perfekte vertoning wanneer hulle die naweek hulle deelname aan sewesrugby se Wêreldreeks hervat. Die vyfde toernooi in vanjaar se reeks spog met ’n nuwe Amerikaanse tuiste. Dit word nou in Los Angeles gespeel nadat dit jare lank in Las Vegas aangebied is. Die Los Angeles-been spog ook met ’n nuwe formaat – dit word nie meer soos in Las Vegas oor drie dae beslis nie. Dit word nou oor twee dae gespeel. Die Blitsbokke sal Saterdag 21:30 hulle eerste groepwedstryd van die Los Angeles-toernooi teen Kenia speel. Sommer vroeg-vroeg Sondagoggend 00:51 pak hulle Kanada en kom dan weer 05:00 teen Ierland te staan. Die kwarteindstryde van dié toernooi se beker-afdeling skop 19:40 die Sondagaand af, met die halfeindstryde daarvan wat kort voor middernag uitgesaai word. As die Blitse heelpad gaan, sal hulle dan 02:24 die Maandagoggend in die eindstryd speel. Verdediging En dit is glad nie vergesog dat die Blitse goed sal vaar in Amerika nie. Hulle het al dié been van die reeks vier keer gewen – die meeste titels van alle deelnemende lande. Vir die driemalige Wêreldreekswenner om dit egter te vermag, sê die Blitsbok-afrigter, Neil Powell, word daar konstant na die perfekte vertoning gestreef. “Ons het goeie en harde werk tuis ingesit, maar daar is nog baie aan te werk, soos ons verdediging en wat ons op die aanval wil doen. “Ons wil ook ons fokus verskerp. Daar word gestreef na die perfekte vertoning. So, daar gaan hard gewerk word dié week,” sê Powell. Die feit dat die Los Angeles-toernooi net oor twee dae beslis word, is vir Powell ook ’n bedekte seën. “Die ekstra dag in Los Angeles gee ons meer tyd om te herstel (van die vlugte) en om voor te berei vir wat Saterdag op ons wag.” Die Blitsbokke se span is: Angelo Davids, Ryan Oosthuizen, Impi Visser, Sako Makata, Werner Kok, JC Pretorius, Branco du Preez, Selvyn Davids, Kurt-Lee Arendse, Cecil Afrika, Muller du Plessis, Stedman Gans (k), Mfundo Ndhlovu (reserwe).