LEERDERS en onnies van die Primêre Skool Rufane Donkin in Gelvandale in die Baaise Northerns het Vrydag soos een man saamgestaan om die boelie-euwel onder kinders die nekslag te gee. Honderde leerders van dié skool – wat in ’n bendegeteisterde gebied geleë is waar daar baie bakleiery is – het met groot geesdrif aan die veldtog deelgeneem. Jasmine Windvogel, voorsitter van die skoolbeheerliggaam, sê die veldtog is van stapel gestuur omdat daar ’n groot behoefte daaraan is. Windvogel sê een van die redes dat kinders mekaar op skool boelie, is omdat daar tot 50 kinders in ’n klas is. Volgens haar is dit ’n teelaarde vir boelies omdat hulle gefrustreerd raak en hulle frustrasies op ander kids uithaal. Windvogel sê in 2012 is daar reeds begin bou aan nog klaskamers. Volgens haar is dié klaskamers tot vandag toe nog nie voltooi nie. Sy sê altesame 16 klasse moet nog voltooi word. Volgens haar moet die kids intussen soos sardientjies in ’n blik in oorvol klaskamers sit. Sy sê die veldtog het basies gegaan oor kommunikasie. en om ’n kultuur te kweek waar ’n volwassene genader word as daar probleme is eerder as onder mekaar baklei. Gedigte Die kinders is Vrydag deur onder andere ’n maatskaplike werker toegespreek. Volgens Windvogel kom bullying meer voor onder meisies, maar net so baie onder seuns. Volgens Windvogel het kinders – van wie sommige self geboelie word of is – gedigte voorgelees wat verband hou met bullying. Teen-boelie-plakkate is ook omhoog gehou. Windvogel sê dit was duidelik die kids het dié inisiatief baie verwelkom. Sy sê die skool beplan om nou gereeld veldtogte teen boelies te hou.