’N MOORDSAAK word ondersoek nadat die 30-jarige Francois “Blommie” Johannisen Dinsdag in Hawston noodlottig gewond is. Son het gister berig dat Blommie sowat vier jaar gelede ’n verdagte in ’n dubbele moordsaak was en later vrygelaat is. Kapt. FC van Wyk het die voorval bevestig. “Die voorval het op 18 Februarie om 22:30 in Marine Drive plaasgevind,” sê hy. Johannisen is volgens ’n ingeligte wat gevra het om anoniem te bly, by sy huis in Hawston doodgeskiet. Verkoop Volgens die persoon het vier verdagtes in ’n kar by Blommie se huis opgedaag en twee van hulle het uitgeklim. Die twee verdagtes het na bewering gemaak asof hulle iets het om aan Blommie te verkoop. Volgens die informant het Blommie die deur oopgemaak. Hulle het op hom losgebrand en toe van die toneel gevlug. Op sosiale media het mense hulle skok oor sy dood gedeel en gewonder wie so iets aan Blommie sou doen. Terselfdertyd het mense ook hulle meegevoel met die familie en vriende van Blommie gedeel. Son het in 2016 oor Blommie, ’n vermeende 28’s-bendelid en perly poacher, berig. Blommie is destyds kort ná sy arrestasie deur die Hermanus-polisie vrygelaat voordat hy in die hof kon verskyn. Daar was na bewering geen bewyse dat hy by die moorde betrokke was nie.