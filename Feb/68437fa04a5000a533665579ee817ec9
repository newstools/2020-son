DIE Walter Sisulu Universiteit (WSU) het Vrydagaand die span van die Kaapse Skiereiland se Universiteit van Tegnologie (CPUT)  in ’n opwindende Varsity Shield-kragmeting met 22-12 in Bellville ore aangesit. Die rustydtelling was 3-0 in WSU se guns. In die eerste helfte het die twee spanne goed teen mekaar opgeweeg.  Die span van Oos-Londen – wat ook as die All Blacks gedoop is, het die oog gevang met hul inklimspel onder die voorspelers. Daarteenoor het die tuisspan se agterspelers ’n paar keer met mooi aanvallende spel vorendag gekom het. Die verdediging aan beide kant was egter rotsvas. Daar was dus geen drieë in die eerste helfte aangeteken nie.Dit was net Litha Nkula, heelagter van WSU, wat in die kol was met ’n strafdoel. Lawandile Mapuko, losskakel van WSU, het elke keer gevaarlik gelyk wanneer hy in besit gestel is. In die tweede helfte het hy CPUT se verdediging met ’n kraglopie aan flarde geskeur. Dit het tot sy span se eerste drie gelei. Nkula het die doelskop der die pale gejaag wat die manne in swart 10-0 laat voor loop het. Die tuisspan het egter nie gaan slapalê nie. Die Tekkies het onmiddellik teuggeslaan met ’n puik drie van hul eie.  Die vlugvoetige heelagter, Mueez Damon, het ’n bres in All Blacks se agterlyn geslaan vir ’n vyfpunter. Die losskakel, Feghon-Leigh Snyders, het die ekstras bygevoeg om die telling na 10-7 te vernou.Dit het die tuisspan se groot aantal opgewonde fans rede gegee om te celebrate. WSU se skrummie, Anathi Shenxane, se drie in die hoekie en Nkula se puik doelskop van die kantlyn het die telling na 17-7 gerek. ’n Drie in die doosnikke van WSU se kaptein, Sean Mgawu, van ’n dryfmaalbeweging was die finale spyker in CPUT se doodskus. Die Tekkies het hierna ongelooflike karakter gewys deur steeds aan te hou veg tot die bitter einde. Hulle was na die sirene met ’n troosdrie deur die blitsige vleuel Tauriq Gamieldien beloon. Net soos die All Blacks van Nieu-Seeland,  het die WSU hul oorwinning met ’n haka van hul eie gevier. Puntemakers:CPUT- drie: Mueez Damon, Tauriq Gamieldien. doelskop: Feghon-Leigh SnydersWSU - drie: Lawandile Mapuko, Anathi Shenxane, Sean Mgawu, doelskop: Litha Nkula (2), strafdoel: Nkula Ander uitslae: Madibaz 25, UKZN, 5