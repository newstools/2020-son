SY SPAN se fokus by die 1 City Maraton in die Baai is op spanwerk gerig eerder as individuele prestasies, sê die voormalige Suid-Afrikaanse langasem-held Willie Mtolo. Mtolo is die afrigter van die sterk Entsika-span wat op 29 Februarie by die Laerskool Altona in Groenbossies in aksie sal wees. “Die Baaise maraton sal ons eerste vir die jaar wees. “Ons gebruik dié wedloop om voor te berei vir die Twee Oseane Maraton op 11 April in die Kaap. “In die Baai sal ons as ’n span hardloop, eerder as individueel. Dis hoe ons die wedloop gaan aanpak. Voorberei “Ja, dít sal ons strategie wees om sodoende die beste uitslag in die Kaap te kry,” sê hy. Intussen is plaaslike langasems kliphard aan die voorberei om nie net die wedloop te wen nie, maar ook te kan deel in die prysgeld van R225 000 wat op die spel is. Die plaaslike afrigter Mike Mbambani sê hy is opgewonde oor die kanse van plaaslike atlete. “Veral ’n atleet soos Luyanda Tshangana van New Brighton wat die Bay Ultra 50 km Maraton in 2 uur 54 sekondes gewen het, behoort ’n sterk aanspraakmaker op die eerste plek te wees. “Ons sal sy eindpoging met groot belangstelling dophou teen gedugte langasems.”