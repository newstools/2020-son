“JULLE stupid kleur­linge!” Dié vieslike, rassistiese uitlating is na bewering deur die eienaar van die Rome Homestead in Somerset-Wes gemaak kort voordat die Cloete-egpaar van Parow moes trou. Joshua Cloete (25) vertel hoe hulle groot dag by die venue versuur is. “Toe ons daar aankom, was die plek nog vuil. Daar was gebreekte bottels op die gras. “Die beddens in die kamers waar ons moes aantrek en later oornag, was nog vuil. “Ek het eers daaroor gekla en agterna maar self ingespring om skoon te maak.” Cloete sê dit was nie die ergste nie: “In die loop van als het ek bewus geword van ’n commotion. Daar was ’n ouerige vrou wat gevloek en skel het. Toe ek nader gaan het ek besef sy skel my uncle.” Dié uncle, Nico Wagenstroom, vertel: “Ek het net op die landgoed aangekom. “Terwyl ek ons sakke aflaai, kom die vrou skel-skel na my toe met: ‘Julle stupid coloureds. Julle is dommer as die k*ff*rs.’ “Ek het by myself gewonder waar ek my nou bevind.” Cloete sê hy’t ingespring, want hy wou nie nóg drama by sy wedding jitters voeg nie. “Ek het nog nooit self met die eienaar van die venue gesels nie en was verbaas om te hoor die onbeskofte vrou is die eienaar.” Eve Smith sê sy het nooit enige rassistiese uitlatings gemaak nie, maar erken daar was wel ’n onderonsie tussen haar en van die gaste. “Maar dit was omdat hulle in my persoonlike driveway kom staan het en hulle goed in my oprit gelos het.” Smith sê die bruilofgaste en die egpaar het goed gemanierd gelyk, “maar terwyl ek nog op ’n siviele manier die ding probeer uitsort, het een van die gaste met ’n dik goue chain op my afgekom en my uitgeskel. “Ek was baie kwaad en het hulle mooi laat verstaan dat dit my plek is. Nie hulle of ek het enige rassistiese goed gesê nie.” Iemand op die venue het ’n recording gemaak van die vrou se geswets. Son is in besit van dié recording. In die recording kan gehoor word hoe ’n vrou skel en die volgende uitlatings maak: “You stupid k*ff*r. I will not speak to you or any other k*ff*r.” Wagenstroom het ’n saak by die polisie aanhangig gemaak. Hy het ook ’n klag by die Menseregtekommissie gelê. Die bruilof kon toe darem sonder enige verdere onderonsies voortgegaan. Maar Cloete sê: “Ons sukkel nog om van ons goed soos die stretch-tent by haar te kry. Sy voer aan ons het nie die plek skoongemaak nie. Ons het dit dan vuil gekry en self skoongemaak!”