DIE polisie in Addo ondersoek ’n saak van sakeroof nadat drie gewapende mans op ’n tavern toegeslaan het. Die voorval het gisteroggend 02:00 gebeur toe die drie mans wat balaklawas gedra het, die deur van die tavern in Hoofweg, Nomathamsanqa, Addo, oopgeforseer het, sê sers. Majola Nkohli, polisiewoordvoerder. “ ’n Werker wat agter die counter geslaap het, het wakker geword as gevolg van die geluid van ’n deur wat oop gaan. “Een van die verdagtes het die werker met ’n vuurwapen aangehou en hom gedwing om plat te lê. “Die ander verdagtes het toe kontant, drank, ’n selfoon en ’n laptop gesteel voordat hulle van die toneel gevlug het.” Die polisie vra enige iemand met inligting oor die voorval om die ondersoekbeampte in dié saak, sers. Alistair Daniels, by 082 441 7906 te bel, of skakel die polisie se Crime Stop-nommer, 08600 10111.