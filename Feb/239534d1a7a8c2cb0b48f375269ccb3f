DIE Southern Kings gaan vandag in Wallis die gevaarlike Scarlets probeer tem en mik vir hulle tweede Pro14-oorwinning van die seisoen. Die Kings sukkel egter al die hele week met hulle voorbereiding omdat swaar reën en sneeu hulle oefensessies fnuik. Volgens die Kings-breier, Robbi Kempson, het die span onder die omstandighede sy bes gedoen om voor te berei vir sy wedstryd. Gelukkig is Elrigh Louw, die Kings se agsteman en sover hulle beste speler, terug in die span ná sy skorsing vir ’n hoogvat. Dit beteken die losvoorspeler Bobby de Wee skuif na die bank. Hy’s ietwat ongelukkig om sy plek te verloor, maar kan wel ’n goeie impakspeler wees. “Dis goed om Louw terug te hê ná ’n baie twyfelagtige skorsing. Daar was definitief baie erger voorvalle. So, ons maak dus ’n paar veranderinge. Ruaan Lerm skuif dan na flank en De Wee na die bank,” het Kempson gesê. Die Scarlets sal gretig wees vir ’n oorwinning. Die span is ag punte agter Munster, wat tans tweede op die log is. So, ’n bonuspunt-oorwinning oor die Kings kan die span weer net drie punte agter Munster plaas. Die breier sê die span se verdedigingsafrigter, Braam van Straaten, het die week baie hard gewerk, veral met Scarlets se gevaarlike agterlyn. “Scarlets is ’n baie gevaarlike span en hulle gaan definitief die voordeel hê met die weer, maar ons gaan probeer verbeter op verlede week se vertoning teen Munster,” voeg Kempson by. Die Kings-span is: Courtney Winnaar, Christopher Hollis, Sibusiso Sithole, Howard Mnisi, Erich Cronjé, Demetri Catrakilis, Stefan Ungerer, Elrigh Louw, Ruaan Lerm, Lusanda Badiyana, JC Astle (k), Jerry Sexton, Rossouw de Klerk, Jacques du Toit, Schalk Ferreira. Plaasvervangers: Alandré van Rooyen, Xandré Vos/Ignatius Prinsloo, Pieter Scholtz, Aston Fortuin, Bobby de Wee, Thembelani Bholi, Josh Allderman, Edmund Ludick. Die Scarlets-span is: Angus O’Brien, Corey Baldwin, Kieron Fonotia, Paul Asquith, Steff Evans, Dan Jones, Kieran Hardy, Uzair Cassiem, Josh Macleod, Aaron Shingler, Sam Lousi, Tevita Ratuva, Werner Kruger (k), Taylor Davies, Phil Price. Plaasvervangers: Ifan Phillips, Dylan Evans, Javan Sebastian, Steve Cummins, Dan Davis, Dane Blacker, Ryan Conbeer, Tom Rogers.