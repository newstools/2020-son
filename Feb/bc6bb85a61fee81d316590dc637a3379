DIE cops in die Wes-Kaap veg hard om wapens van die strate af te hou en misdaad te verminder. In hulle poging om gemeenskappe veilig te hou, het polisielede in Owenstraat in Matroosfontein, Elsiesrivier, op ’n vuurwapen afgekom. Drie mense is gearresteer. Deursoek Volgens Mihlali Majikela, ’n polisiewoordvoerder, het lede Dinsdagaand misdaadvoorkoming gedoen toe hulle ’n verdagte voertuig sien. “Hulle het die voertuig genader en gesien daar is vier insittendes. “Die motor is deursoek en hulle het op ’n pistool en etlike patrone afgekom. “Drie verdagtes met ouderdomme van 27 tot 33 jaar oud is gearresteer.” Hulle sal in die Goodwood Landdroshof verskyn.