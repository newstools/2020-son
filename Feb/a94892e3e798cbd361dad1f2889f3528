KANKERDAG het stil-stil gekom en gegaan. Finance­ Shared Services, ’n afdeling van Media24, het Wêreldkankerdag Dinsdag gevier. Die pa van Waduda Foster (43), ’n personeellid van Mitchells­ Plain, is verlede jaar aan prostaatkanker oorlede. Sy’t begin om meer bewustheid in haar daaglikse omgewing te skep om aandag op dié gevreesde siekte te vestig. Haar pa, Noor (70), het baie vinnig agteruitgegaan ná die diagnose. Waduda vertel haar pa se diagnose is in April 2019 gemaak ná ’n lang tyd van rugpyn. “Die dokters het eers gedink dis net gewone rugpyn. Hy is hospitaal toe geneem en einde April is daar gesê hy is stage 4. Einde November het hy gesterf.” Die werkers van Finance Shared­ Services het blou-en-oranje linte gedra om solidariteit te wys met kankerlyers. “Dis na aan my hart omdat ek iemand geken het wat dood is aan kanker. Almal van ons ken iemand wat kanker het. “Almal weet ook nie altyd waardeur mense gaan wat kanker het nie. Dis baie swaar om die pyn te sien waardeur mense gaan wat kanker het.” Mense wat belangstel, kan St. Luke’s Hospice bel by 021 797 5335 of die Kankervereniging van Suid-Afrika (Kansa) in die Kaapse Metro by 021 689 5381.