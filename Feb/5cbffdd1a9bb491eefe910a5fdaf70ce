LUVO Claassen dink die Madibaz is goed op pad om hulle doel te bereik en outo­maties vir die Varsity Cup te kwalifiseer. Claassen is kaptein van die Madibaz. Madibaz het Vrydagaand in die Madibaz Stadium hulle eerste Varsity Shield-wedstryd, teen die Universiteit van KwaZulu-Natal (UKZN), gedomineer en met 26-5 geseëvier. Die Madibaz het ’n goeie algehele vertoning gelewer. Die voorspelers het die agterspelers uitstekend op hulle perdjie gesit en vier drieë is gedruk. Drieë deur die heelagter, Chadwyn November, en linkervleuel, Charles Radebe, het verseker dat die Madibaz in die eerste helfte in beheer was. Die senter Jordan Koekemoer het goed geskop en die drieë verdoel. Dit het die Madibz teen rustyd ’n voorsprong van 14-5 gegee. Hoewel Claassen die Rocks-toekenning gekry het, hou hy vol dit is net as gevolg van ’n goeie spanpoging. “Ek voel ons het goed verdedig en in die regte areas aangeval. “Ons is tevrede met wat ons op die aand gedoen het. “Ons het ook ’n bonuspunt verdien. So, dit is mission accomplished in terme van ’n goeie begin,” het Claassen gesê. Volgens hom is daar wel areas waar hulle kan ver­beter. “Ek het nou wel die speler-van-die-wedstryd-toekenning gekry, maar ek het foute gemaak met my skopwerk. Afronding “Dis iets waarna ek self moet kyk. Ek voel die span kon meer klinies gewees het met ons afronding. “Dit sal voor ons volgende wedstryd ’n groot fokuspunt wees.” Die Madibaz pak die Walter Sisulu-Universiteit vir Wetenskap en Tegnologie Vrydag. Dié het in hulle eerste wedstryd die verdedigende Shield-kampioen, Kaapse Skiereiland-Universiteit vir Tegnologie, met 22-12 geklop.