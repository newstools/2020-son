VERGEET eers die feit dat Suid-Afrika twee van sy drie reekse teen Engeland verloor het. Daar is gedurende eendaagse weergawes van die Engelse toer kwaai vordering deur die Proteas gemaak. Die nuwe kaptein, Quinton de Kock, het nou in Temba Bavuma iemand gevind om saam met hom aan die begin van ’n kolfbeurt die teenstanders se boulers onder druk te plaas en vir nuttige vennootskappe te sorg. Rassie van der Dussen het bestendig in die middelorde gekolf, terwyl David Miller gewys het hy is weer besig om sy verlore peil met die kolf te herwin. As dit by die boulwerk kom, is daar egter nog vrae oor hoe die Proteas se aanval in die korter weergawes van die spel moet lyk. Hulle taktiek in toestande wat gunstiger vir kolwers is, moet ook hersien word. En Sondag se sege van vyf paaltjies deur Engeland in nóg ’n T20-lopiefees op Centurion het die swakhede in die Proteas se boulaanval blootgelê. Nogtans verdien albei spanne ’n moerse handeklap vir die positiewe krieket wat in die drie T20-stryde gespeel is. Engeland was in sy kolf- én boul­depar­tement net te sterk vir die Proteas. In dié stryd het die big match temperament van Eoin Morgan (55), Jonny Bairstow (66), Jos Butt­ler (57) en Ben Stokes (22) deurgeslaan. Altesaam 448 lopies is in gister se game gemoker. Die Proteas het 222 daarvan aangeteken. Heinrich Klaa­sen (66) en Bavuma (49) het die lopies ingeryg.