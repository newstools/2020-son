DIE Valke het twee verdagtes in die Oos-Kaap gearresteer nadat daar glo fraudulent betalings gemaak is deur die Buffalostad Munisipaliteit se gesondheidsdepartement. Die 35-jarige Baxolile Ngoloyi, ’n systems controller by die munisipaliteit, het glo betalings gemaak aan die 29-jarige Simthembile Smith se maatskappy. Dié maatskappy het egter nooit enige dienste aan die munisipaliteit gelewer nie. “Ongeveer R120 000 is reeds aan die maatskappy uitbetaal. Die munisipaliteit het nog ’n uitbetaling van R140 000 betyds gekeer toe daar onraad vermoed is. “Die munisipaliteit het die vermeende misdaad in Junie 2018 aan die Valke gerapporteer,” sê kapt. Anelisa Ngcakani, ’n woordvoerder van die Valke. Die twee het Woensdag in die handelshof in die Baai verskyn en is op borgtog van R500 vrygelaat. Dié is egter nie die enigste staatswerker van Oos-Londen wat nou in die bollie is nie. Die 42-jarige Samnkelo Nkwateni, ’n administratiewe klerk wat daar by die arbeidsdepartement gewerk het, het gister in die plaaslike landdroshof verskyn. Hy het na bewering betaling van twee sakemanne geëis in ruil vir amptelike departementele dokumente. Ngcakani sê die een sakeman het R5 000 aan Nkwateni oorbetaal en die ander een R3 000. Die departement gee egter dié betrokke dokumente gratis uit. Die arbeidsdepartement het die vermeende misdaad in November 2018 by die Valke aangemeld, waarna ’n deeg­like ondersoek gevolg het.