DYLAN Deane, Ajax se MultiChoice Diski coach, is gister in die leeukuil gegooi in die plek van die klub se tussentydse coach, Calvin Marlin. Dit spruit dalk uit die onlangse skokke wat Ikamva getref het. Daar was die skorsing van Ajax se hoof van jeug, Hans Vonk. Dit het gelei het tot die bedanking van die coach, Andries Ulderink. Hieruit kan twee gevolgtrekkings gemaak word: Óf Ajax se bestuur probeer Marlin beskerm teen die media óf dié was net te besig met die span se voorbereidings vir hulle Nedbank Cup-verpligtinge. Ajax is geloot teen TS Sporting vir sy ronde van die laaste 32 spanne vandag in die Athlone Stadium. Dit gaan veral interessant wees om te sien hoe die spelers se koppe en ingesteldheid is ná ál die drama by Ikamva. Deane het egter uitgewys die spelers is volwasse genoeg om op die span te fokus. “Ons het laas week onder moeilike omstandig­hede na die Vrystaat gereis, maar die spelers het goed aangepas,” wys Deane uit. “Alle erkenning gaan aan die spelers, want hulle is fantasties op die oefenveld sedert die coach natuurlik gewaai het. “Hulle het hernieude fokus en verstaan ook die groter prentjie. “Hulle is daarvan bewus dat dit nie net te doen het met een speler of individu nie. Dit het te doen met die groter groep en die instansie van Ajax en om die klub terug in die PSL te sien. “Dis die spelers wat self hulle eie dryfkrag is. “Hulle werk hard en ons kan net daarop voortbou,” voeg hy by. Deane reken daar rus ekstra verantwoordelikhede op Ajax se seniors vir die res van die seisoen. “Hulle moet die kalmte na die span bring en die jonges leiding gee.” Terselfdertyd het Deane ook die Sporting striker De­cide Chauke uitgewys as ’n speler wat ’n bedreiging is met sy fisieke spel. “Hy is nogal ’n gevaar vir ons en sal dopgehou moet word. “Ons moet hulle high op die veld press en nie baie ruimte gee nie,” aldus Deane.