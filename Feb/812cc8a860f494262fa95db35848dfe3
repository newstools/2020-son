DIE vermeende babasteler Karabo Tau (18) se medebeskuldigde het gister vlugtig in die Bellville Landdroshof verskyn. Ely Kibunda (22) is laas week kort ná Tau, ’n leerder, gearresteer. Dis nadat ’n tweeling-seuntjie, Kwahlelwa Tiwane, op 16 Januarie in Parow ontvoer is. Volgens die baba se ma, Asanda­, het Tau haar as ’n maatskaplike werker voorgedoen. Sy het voor die hof getuig Tau het aan haar geskenkbewyse en R1 000 kontant belowe. Tiwane het egter nooit die goed ontvang nie en Tau het glo met haar kind in Parow by die poskantoor verdwyn. Kibunda, wat op ’n klag van ontvoering verskyn het, se bail-aansoek kon nie gedoen word nie oor die landdros reeds met Tau se saak besig is. Die landdros het dit aan Kibunda duidelik gemaak hy word saam met Tau aangekla vir die ontvoering van ’n kind. Hy het verder aan Kibunda gesê sy saak moet in ’n ander hof verhoor word oor Tau s’n reeds aan die gang is. Kibunda was gister netjies geklee toe hy vir die tweede keer in die hof verskyn het. Toe hy die eerste keer verskyn het, was hy vuil met stukkende klere aan. Kibunda was ook heel happy toe hy sien sy familie het hom kom ondersteun. Hy het hulle gegroet deur sy kop te skud. Buite die hof het Kibunda se prokureur gepraat met sy familielede van die Demokratiese Republiek die Kongo wat tans in Parow woon. Hy wou by hulle weet of sy kliënt enigsins vir Tau ken. Hulle het gesê Kibunda ken haar nie en ook dat hy nie op die dag van die voorval enige vrou ontmoet het nie. Die ondersoekbeampte, sers. Solomzi Ngunda, het egter getuig Kibunda is ’n boyfriend van Tau. ’n Eks-boyfriend van Tau het Ngunda na Kibunda verwys, het die hof laas week gehoor. Kibunda se saak is uitgestel tot 12 Februarie, wanneer hy om borgtog sal aansoe kdoen. Tau se borgtog-aansoek gaan vandag voort in dieselfde hof.