'N AMBULANS, wat die afgelope week in Limpopo gehijack was, is vir sy onderdele gestrip. Die voorval het gebeur toe die ambulans oppad na die EMS-stasie in Ga-Nchabeleng was nadat dit 'n pasiënt na die Jane Furse Hospitaal vervoer het. Die personeel is van hul persoonlike besittings beroof, maar was ongedeerd. Phophi Ramathuba, LUR vir gesondheid in Limpopo, het die daad veroordeel en inwoners, wat dalk inligting het, gevra om na die polisie te gaan. Ramathuba sê dit is moeilik om te verstaan hoe 'n normale persoon so 'n waardevolle hulpbron kan teiken. "Gee niemand om dat 'n gemeenskapslid, 'n familielid of selfs 'n ouer hul lewens kan verloor weens die onbeskikbaarheid van 'n ambulans nie? Wat het van ons samelewing geword?" Brig. Motlafela Mojapelo, 'n polisiewoordvoerder, sê geen arrestasies is nog gemaak.  - News24