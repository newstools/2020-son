NOVAK Djokovic is nou ongetwyfeld die baas van Melbourne Park se tennis-arena. Dis nadat die Serwiër sy agste Australiese Ope Tennistoernooi en 17de Grand Slam algeheel gewen het. Anders as verlede jaar – toe hy die vloer gevee het met Rafael Nadal – moes Djokovic so ’n bietjie dieper as gewoonlik vir ’n oorwinning grawe. Hy het die Oostenrykse rising star Dominic Thiem ná vyf opwindende stelle en wipplankryery met 6-4, 4-6, 2-6, 6-3 en 6-4 geklop. Daar is dié jaar gehoop vir ’n opskudding in manstennis se eerste Grand Slam. Djokovic, Nadal en Roger Federer oorheers dié sport nou al geruime tyd. Net Andy Murray en Stanislas Wawrinka het deur die jare heen gesorg vir ander gesigte op die wennerspodium. Dié sport spog ook met ’n hele klomp jong en talentvolle manspelers, waarvan Thiem een is. Teruggeveg Maar Thiem en ander soos Alexander Zverev, Daniil Medvedev, Stefanos Tsitsipas en Nick Kyrgios het nog net nie in ’n groot toernooi sukses behaal nie. Thiem het in sy loopbaan nou al in drie Grand Slam-finale verloor. Dié een sal net so seermaak soos laas jaar s’n in die Franse Ope. Nadal het op daai dag ook teruggeveg om Thiem die loef af te steek. Die tekens is egter daar dat die oorheersing van Djokovic, Nadal en Federer dalk net dié jaar tot ’n einde kan kom. Djokovic-aanhangers sal egter nie kla oor dié Serwiër se jongste sukses nie. Die vroue-afdeling van die Aussie Ope het nie teleurgestel nie. Die 21-jarige Sofia Kenin van Amerika het haar eerste Grand Slam gewen. Kenin het Garbine Muguruza met 4-6, 6-2 en 6-2 geklop.