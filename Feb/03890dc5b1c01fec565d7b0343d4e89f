DAAR is ’n nuwe gesig in kykNET eNuus. Die 30-jarige Barron Hufkie, oorspronklik van Somerset-Oos in die Oos-Kaap, is onlangs amptelik aangestel as die nuwe nuusanker op dié kanaal. Julle sal die oud-Matie onthou van sy dae op die plaaslike radiostasie Kfm. Hy was ook ’n sportaanbieder by EWN. Barron was drie jaar by die stasie voordat hy die groot trek na Johannesburg einde 2018 gemaak het. Dit is tóé dat hy lid van die eNCA-familie geword het. Barron is baie opgewonde oor die nuwe vooruitsig: “Om deel van die eNuus-span te wees, is ’n groot voorreg. “Ek is opgewonde oor die nuwe reis en sien uit daarna om met die span te werk.” Na watter stories kan ons uitsien? “Nuus wat saak maak, nuus wat ons kykers se daaglikse lewe kan raak. “Ek dink ook dit is ons plig om die stem te wees vir diegene wat nie altyd een het nie. “Ek dink dit is belangrik vir ’n nuusbulletin om so divers en gebalanseerd moontlik te wees. “Dit is nie net genoeg om die groot brekende nuusstories te deel nie, maar om ook gemeenskap-stories en stories wat inspireer met ons kykers te deel.”