“HY IS iemand wat altyd sy tyd sal opoffer, al is dit ná ure. Hy is ’n voorbeeld van ware toewyding.” Dis hoe sers. Randall Davids van die Mitchells Plain-speurtak deur kollegas en selfs die stasiebevelvoerder beskryf word. Davids is verlede naweek by die polisie (Saps) se National Excellence Awards erken. Hy is as die wenner van uitnemendheid in speurdiens bekroon. Dié toekenning is erkenning daarvoor dat Davids as ’n cop altyd gereed is om terug te gee aan die gemeenskap. In ’n post wat op die polisie se Facebook-blad gedeel word, word Davids geprys as die ou wat verantwoordelik is daarvoor dat misdadigers vir lank agter tralies sit. Davids is die man in blou wat aan die kindermoordsaak van Stacey Adams gewerk het. Stacey is in Junie 2018 deur Christopher Brown verkrag en vermoor. Hy was ook die eks-berk van die klein poppie se mammie. In die hofsaak het dit uitgekom dat Brown met nog ’n moordsaak verbind is. Die lyk van Thulisa Lavisa, ook Brown se eks-meisie, is in 2015 onder haar bed in Harare, Khayelitsha, gevind. Danksy Davids se oplettendheid is dié cold case weer geopen toe forensiese bewyse dit aan die Adams-saak gekoppel het. Brown is toe binne 11 maande vir albei sake tot vier keer lewenslange tronkstraf gevonnis. Brig. Cass Goolam, die bevelvoerder van die Mitchells Plain-polisiestasie, sê al is hy baie trots op Davids, moet hy ook die geleentheid gebruik om dankie te sê vir die veiligheidstrukture wat in plek is. Goolam sê: “Dit wys dat Davids ’n goeie verhouding met die gemeenskap sowel as ’n vennootskap met die veiligheidstrukture het. “Ek is so trots op hom en happy vir hom. Ek is ook bly dat ons iemand soos hy het wat so dedicated is.” Goolam beskryf Davids as iemand wat ’n baie kritieke rol in die gemeenskap speel. “Ek het nog nooit kwessies met Davids gehad nie,” sê hy. “Hy is altyd bereid om te help. Al is dit sy af dae sal hy altyd sy foon optel en in sy privaat voertuig ry om uit te help.” Kapt. Williams van die Mitchells Plain-polisie prys Davids ook vir sy harde werk. Hoop “Ek is so bly vir hom dat hy erken word vir sy werk,” sê Williams. “Hy is nes hy beskryf word: iemand wat baie verantwoordelikheid in sy werk sit.” Goolam sê hy hoop die toekenning motiveer ook ander cops in sy stasie. “Toe ek luister na die toekennings en waarom mense dit kry, het ek gedink: “Ons het soveel goeie cops in ons gemeenskap. Kyk nou net vir Davids, wat gewys het dat ons ook op nasionale vlak erken word.”