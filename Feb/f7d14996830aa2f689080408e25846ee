DIE Chilli Boys het geen ander opsie as om AmaZulu vandag in die Nelson Mandelabaai Stadion te klop as hulle relegasie wil vermy nie. Chippa is ná vyf wedstryde nog sonder ’n oorwinning. Vandag pak die span Ama­Zulu, wat heel laaste (16de) op die Premiersokkerliga (PSL) log is. Die Chilli Boys is net twee punte voor AmaZulu. ’n Nederlaag sal die span van die Baai terugtrek tot in die relegasiesone. Die Chippa-kaptein, Veli Mothwa, het gesê sy span kan dít nie laat gebeur nie; wen is ál wat saak maak. “Daar is geen ander opsie nie. Ons moet wen. Die span weet wat op die spel is. “As ons nie wen nie, sal ons weer in die relegasie­sone beland. “Niemand wil dit hê nie,” het Mothwa gesê. Gelukkig vir Chippa het sy onoorwonne lopie van sewe wedstryde juis in die twee se vorige ontmoeting begin. Chippa het AmaZulu toe met 2-0 geklop. Mothwa hoop dieselfde kan hierdie keer gebeur. “Ons speel dié keer tuis, so dis klaar ’n voordeel. “Ons moet net daarvan gebruik maak en die drie punte kry. Ons kort ’n paar goeie oorwinnings as ons relegasie wil vermy. “Almal is gefokus op die PSL, veral ná Maandagaand se 2-0-nederlaag teen Wits in die Nedbank Cup.” Reis Insluitend die AmaZulu-stryd het Chippa dié seisoen nog net ag wedstryde oor om sy bas te red. Die slegte nuus vir Chippa is dat hy ná die AmaZulu-stryd weer Johannesburg toe moet reis om Wits nogmaals op dié se tuisveld aan te vat.