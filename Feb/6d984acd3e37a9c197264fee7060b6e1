VIR ’n klein man dra Temba Bavuma nogal swaar aan die laste van swart Suid-Afrikaanse sportlui. Bavuma bevind hom deesdae pal in die middel van ’n debat oor transformasie in krieket. Dinsdagaand ná die Proteas se oorwinning oor Engeland op Nuweland het hy daaroor gal gebraak. “Ja, ek is swart, dis die kleur van my vel,” het hy ná SA se oorwinning met 7 paaltjies aan die media gesê. “Ek speel krieket, want ek is lief vir die spel. Ek verkies om te dink ek’s in die span danksy die vertonings wat ek lewer vir my franchise en vir die nasio­nale span wanneer ek kan. “Die ongemaklikheid was daar. Ek moes myself kry om verby daai praatjies te beweeg. Spelers word weggelaat. Ek is nie die laaste ou wat uit ’n span gedrop word nie. Dis iets wat ’n mens moet aanvaar.” Bavuma het kort tevore op nommer 3 ingestap – ná Reeza Hendricks se vroeë vertrek – en ’n pragbeurt van 98 lopies gelewer. Dis ongelooflik om te dink die Nuweland-wedstryd is slegs die derde ODI van sy loopbaan. Dit volg nadat hy reeds so lank terug soos 2016 sy debuut gemaak het. Die nou 29-jarige boorling van Langa het ’n honderdtal in daardie wedstryd teen Ierland in Benoni gemoker. Bavuma moes egter langer as ’n jaar wag voordat hy weer ’n kans in ’n ODI gegee is. Toe het hy 48 teen Bangladesj in Oos-Londen aangeteken. Dit sou hom egter langer as twee jaar vat om sy derde ODI vir sy land te speel. Bavuma spog nou in sy ODI-loopbaan oor vier lang jare met ’n gemiddeld van 86,33 lopies per beurt. Hy glo egter steeds nie dat sy plek in die span nou veilig is nie: “Ek dink nie ek het my plek in die span verseker nie. “Dit was slegs my derde ODI en ek is net happy om op die veld te wees. “Ek weet nie wat ná die reeks of volgende week sal gebeur nie. Ek moet net die klein oomblikke geniet.” SA, wat sewe spelers van kleur in sy Nuweland-span gehad het, verskuif nou sy aandag na Durban, waar die tweede ODI môre plaasvind.