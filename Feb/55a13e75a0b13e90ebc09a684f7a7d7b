'N NOORD-KAAPSE speurder moet nou self hof loop nadat sy eie kollegas hom op drie klagte van bedrog gearresteer het. Kapt. Salmons Esterhuisen word daarvan beskuldig dat hy die staat uit meer as R30 000 bedrieg het. Brig Mohale Ramatseba, polisiewoordvoerder, sê Esterhuisen het meer as een keer 'n kontantvoorskot getrek sonder om vooraf 'n versoek daarvoor in te dien. Hy het reeds in die Kimberley-landdroshof verskyn en sal weer later vandeesmaand 'n tweede verskyning maak. Lt. Genl. Risimati Shivuri, provinsiale kommissaris, sê polisielede moet te alle tye 'n goeie voorbeeld stel en nie betrokke raak by korrupte aktiwiteite nie. Shivuri sê hulle sal voortgaan om die organisasie te reinig deur lede te arresteer wat aan kriminele aktiwiteite deelneem. - SAPS