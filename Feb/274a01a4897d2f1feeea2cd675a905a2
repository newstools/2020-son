DIE koeël wat vroeër vanjaar Samantha Mathane-Radebe se dood veroorsaak het, het uit 'n polisiebeampte se vuurwapen gekom. Só het die Onafhanklike Polisie-ondersoekdirektoraat (Opod) se ondersoek bevind. Mathane-Radebe (29), wat tydens die voorval net 'n maand lank getroud was, is op 15 Januarie in Alexandra doodgeskiet. Mathane-Radebe het van die werk af gekom toe sy in die kruisvuur tussen die polisie en vermeende kapers beland het. Sy is enkele meters van haar huis af dood. Sontaga Siesa, Opod-woordvoerder, sê die uitslae dui aan dat 'n polisieman se vuurwapen haar dood veroorsaak het. Volgens die polisie het die verdagtes na bewering die dag van die voorval 'n Audi by die Gautrein-stasie gekaap. Kapt. Stephen Malatji, polisiewoordvoerder, sê die verdagtes het op die polisie geskiet waarna die manne in blou teruggevuur het. Mathane-Radebe en nog 'n man is in die proses doodgeskiet. Sy is op die toneel dood terwyl die man in 'n kritieke toestand na die hospitaal geneem is. - News24