SEDERT hy in 2017 as die wêreld se junior speler van die jaar aangewys is, is Juarno­ “Trokkie” Augustus deur beserings geteister. Saterdag het hy ’n suksesvolle terugkeer vir die Stormers in die naelskraapse sege van 33-30 oor die Lions op Ellispark in Johannesburg gemaak. Die 22-jarige boorling van Alexanderbaai het die Stormers se eerste drie van die game gedruk. Dankbaar Dit het gekom nadat hy met sy kenmerkende kragspel naby die doellyn oorgewurm het. Dié oud-leerder van die Hoërskool Tygerberg het gister oor sy comeback gepraat. Hy sê: “Ja, ek is net dankbaar vir die geleentheid om weer te speel. Ek sukkel al geruime tyd met beserings. Hopelik is dit nou iets van die verlede. “Ek het eers ’n armbesering gehad. Daarna was dit ’n enkelbesering in die voorseisoen. “Gelukkig was dit nie vir te lank nie. Ek het gou daarvan herstel en voel tans goed.” Augustus sê dit was nie te moeilik vir hom nie aangesien hy goeie ondersteuning van sy familie en afrigters gekry het. “Ek het nie dit my geestelik laat affekteer nie. Ek het net aanhou hard werk en aanhou vertroue gehad in die proses. “Dit was ’n bietjie moeilik om weer op die Hoëveld (teen die Lions) te speel. Ek het my bes probeer. Ons het nie al ons kanse benut nie, maar gelukkig het ons die game gewen.” Die agsteman glo die Jaguares gaan dié naweek ’n groot uitdaging bied, veral omdat hulle span gelaai is met internasionale spelers. “Ons gaan probeer om hulle met ons pak te domineer.” Augustus sê dit is een van sy doelwitte om eendag ook vir die Springbokke te speel. “Dit help my baie om saam met Pieter-Steph du Toit te speel, want hy as ’n ervare Springbok gee my baie selfvertroue.” Sterk Augustus se spelstyl word deur kenners met dié van Billy Vunipola, die kragtige agsteman van Engeland, vergelyk. “Ja, ek kyk op na hom. Hy is ’n great speler en ek mind nie om met hom vergelyk te word nie. Hy is fisiek en sterk en kan ook met die bal hardloop,” sê Augustus.