TWEE mans is Maandag in afsonderlike skietvoorvalle in Mitchells Plain afgemaai. In die eerste skietvoorval is ’n 41-jarige man in Langeberglaan doodgeskiet. Dit het omstreeks 20:00 in Tafelsig gebeur en die man is op die toneel dood. Volgens Mihlali Majikela, ’n polisiewoordvoerder, is die motief vir die moord nog onbekend en word die omstandighede rondom die moord ondersoek. Nie lank daarna nie is ’n 31-jarige man koelbloedig doodgeskiet. Gewond Die voorval het omstreeks 21:30 in Simonsberg Crescent, Tafelsig, gebeur. Die cops het onmiddellik leidrade opgevolg en ’n 20-jarige verdagte is gearresteer. Volgens Majikela sal die verdagte binnekort in die Mitchells Plain Landdroshof op klagte van moord verskyn. In ’n skietery Maandag middag in Manenberg is ’n 20-jarige man gewond. Die voorval het omstreeks 12:40 by Grieta Court plaasgevind. Die man is verskeie kere geskiet en is met die ambulans na die hospitaal geneem. Volgens kapt. FC van Wyk, ’n polisiewoordvoerder, is die motief vir die skietery nog onbekend. Die polisie ondersoek ’n saak van poging tot moord. Daar is nog niemand gearresteer nie.