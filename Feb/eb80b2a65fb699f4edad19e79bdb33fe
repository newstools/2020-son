’N GESIN van die Baai is in sak en as nadat hulle wonings Sondag onverklaarbaar aan die brand geslaan het. Die gesin Van Rooyen van Missionvale het alles in die verwoestende brand verloor. Al wat hulle oorhet, is die klere aan hulle lywe. Hannes van Rooyen (48) van Phoenix-straat sê Sondag-aand om 21:00 het hy, sy vrou, Glenda (38), en hulle seun, Xavier (13), reeds geslaap toe iemand skielik aan die sinkhok-struktuur waarin hy en sy seun slaap, begin hamer het. Oopbreek Sy neef, Lucky, deel die hok met hulle. Hy was egter nie tuis toe die brand uitgebreek het nie. Volgens hom het die mense van buite geskree die struktuur is besig om te brand. Hannes sê hy kon hoor hoe mense die sinkhok probeer oopbreek om hulle te bevry. Volgens hom was die woning pikdonker toe hy opstaan om Xavier te gaan haal waar hy gelê en slaap het. Die vlamme het intussen versprei na die hoofhuis waarin Glenda slaap. Glenda kon ook daarin slaag om uit die brandende huis te vlug. Die brand het ook alles in dié huis verwoes. Volgens Hannes is niemand in die brand beseer nie. Hy sê al Xavier se klere, stationery, skoolboeke, tot op sy computer, het ook in die slag gebly. “Ek kon niks save nie, net my kind. Ek kan nie my kind skool toe stuur nie, want hy het niks om aan te trek nie.” Volgens Hannes weet hy tot nou nog nie hoe die brand ontstaan het nie. Hy sê dit kon moontlik brandstigting wees. Benodig Hannes sê hoewel daar tot vyf watertrokke was, het dit hulle tot drie uur geneem om die brand te blus. Hannes – ’n panelbeater assistant – sê hy benodig dringend boumateriaal, maar het hy nie nou geld om nuwe boumateriaal te koop nie. Glenda is werkloos. Volgens Hannes woon Glenda en Xavier intussen by haar suster, Philda, en hy woon af in die straat by sy ma. Gister by Son se besoek was lede van die gemeenskap druk besig met opruimingswerk. Farouk Jeptha, voorsitter van die Concerned Citizens of PE Metro (CCPM) sê gister die organisasie gaan die gesin bystaan met onder meer klere, kos en meubels. Hy sê daar gaan ook probeer word om tydelike blyplek aan hulle te verskaf.