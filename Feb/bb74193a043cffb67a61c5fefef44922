SY LEWELOSE liggaam met kopbeserings is verlate in ’n bos, sowat een kilometer van die R330 by Humansdorp, gevind. Route 330 verbind Humansdorp met St. Francisbaai. Nou ondersoek die polisie daar ’n saak van moord en vra Sonlanders se hulp met die ondersoek. Sers. Majola Nkohli, ’n polisiewoordvoerder, sê die 69-jarige Ntonyana Ramabudu se liggaam is Sondag 06:40 ontdek. Ramabudu se grys Ford Ranger-bakkie, met die registrasienommer DXT 872 EC, is sedert sy lyk ontdek is ook nog missing. In hierdie stadium is die motief vir die moord nog onbekend. Die polisie doen ’n beroep op enige iemand met inligting oor die voorval om die ondersoekbeampte, AO Zuan Nepgen, te kontak by 082 441 7613. Inligting kan ook vertroulik deurgegee word op die polisie se Crime Stop-lyn by 08600 10111.