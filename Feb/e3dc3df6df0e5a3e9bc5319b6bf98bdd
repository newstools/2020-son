DIE Crusaders het Vrydag in Christchurch met ’n kliniese sege oor die Highlanders gewys hulle is steeds die beste Superrugby-span uit Nieu-Seeland. Scott Robertson (afrigter) se troepe het met 33-13 in die Orange­theory Stadium koning gekraai. En danksy gister se opskudding deur die Brumbies in Hamilton is die Crusaders nou ook weer boaan die Kiwi-konferensie. Die Crusaders het duidelik ook nou daai nederlaag teen die Chiefs in ronde 2 van vanjaar se kompetisie agter hulle geplaas. In laas week se sege oor die Blues het dit gelyk of die Saders nog so ’n bietjie in derde of vierde rat vassit in terme van hulle aanvallende spel. Robertson sal egter getuig dat Vrydag se oorwinning ook nog nie heeltemal vintage juggernaut Cru­saders is nie. Uit ’n All Blacks-perspektief sal die debat oor die senterpaar vir die Kiwi’s se nasionale span egter nou hernu word ná ’n eersteklas-vertoning deur Jack Goodhue en Braydon Ennor vir die Crusaders. Anton Lienert-Brown was reeds nie gister op sy allerbeste vir die Chiefs nie. Puntemakers: CRUSADERS – drieë: Cody Taylor, Tom Christie, Braydon Ennor, George Bridge, David Havili; doelskoppe: Havili, Bryn Hall (2), Mitchell Drummond. HIGHLANDERS – drieë: Michael Collins, Jona Nareki; strafdoel: Josh Ioane.