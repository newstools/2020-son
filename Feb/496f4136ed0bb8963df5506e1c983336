DIE Madibaz is gereed vir ’n uiters fisieke uitdaging, sê die kaptein, Luvo Claassen. Hulle pak die Walter Sisulu-Universiteit (WSU) vandag in die Madibaz Stadium in ’n Varsity Shield-stryd. Dis nie ál nie. Die Madibaz-stryd is die tweede van ’n Oos-Kaapse double-header in die Madibaz Stadium. Rhodes draf 17:00 teen Fort Hare uit. Die Madibaz skop 19:00 teen die WSU af. Albei spanne het laas week goeie eerste seges behaal. Daar behoort dus vonke te wees wanneer die twee spanne kragte meet. Claassen, wat die Player That Rocks was in hulle sege verlede Vrydag oor KwaZulu-Natal, sê Madibaz is bly hulle het vyf punte in daardie wedstryd behaal, maar hulle besef daar is nog baie om te doen. “Ons weet die WSU is ’n baie fisieke span en ons sal hard moet werk as ons weer ’n oorwinning wil behaal,” sê hy. “Dit gaan heel moontlik een van die taaiste wedstryde van die seisoen wees, maar ons plan is om net te fokus op wat ons goed doen.” Claassen glo omdat hulle verlede seisoen die topspan was, wil almal ’n punt probeer bewys deur hulle te klop. “Dié keer gaan die topspan dwarsdeur na die Varsity Cup. Ek is seker dit is waarvoor elke span gaan mik.”