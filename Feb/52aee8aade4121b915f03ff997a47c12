DIE Kaapse hooggeregshof het beveel dat vlugtelinge aan die Stad Kaapstad se by-laws moet voldoen. Dit beteken dat die vlugtelinge wat buite en binne die Sentrale Metodistekerk in die stad woon, nie met die Stad Kaapstad se amptenare mag inmeng nie. Regter Daniel Thulare het in sy uitspraak gesê: “Wat vir my duidelik is, is dat tensy die hof ingryp, die optrede van die respondente – wat geen respek vir gesag het nie – onbepaald sal voortduur. “Die Stad Kaapstad het my oortuig van die feite wat nodig is vir die reg om in hierdie aansoek beskerm te word,” sê Thulare. Son het voorheen berig dat die buitelanders, meestal van die Demokratiese Republiek die Kongo en Burundi, al langer as drie maande daar bly. Die kerk het die sowat 800 uitlanders tydelike woonplek aangebied nadat hulle afgesit is van hulle plakplek buite die Verenigde Nasies se kantore. Son het ook vroeër berig hulle eis om deur Suid-Afrika na veiliger lande geskuif te word oor hulle xenofobie in Suid-Afrika vrees. Thulare het in sy uitspraak gesê die Verenigde Nasies se kommissaris vir vlugtelinge in die hooggeregshof het aan respondente uitgewys dat hervestiging uiters onwaarskynlik is. Thulare het ook beveel dat die Stad Kaapstad binne sewe werksdae ’n geskikte lokaal beskikbaar maak waar die departement van binnelandse sake verifiëring en ander administratiewe prosesse kan uitvoer vir die mense met betrekking tot die immigrasie- of vlugtelingstatus wat deur die wet vereis word. JP Balou, die vlugtelinggemeenskap se leier, sê die interim bevel is ’n groot toets vir die Suid-Afrikaanse regering en die wêreld sal nou weet hoe dit is vir vlugtelinge. “Die bevel beteken niks vir ons nie. “Die regter weet ons word doodgemaak en ons sal geen geregtigheid kry nie. “So, hulle kan maar maak soos hulle wil en as hulle ons wil kom doodmaak, kan hulle maar kom,” sê Balou. 