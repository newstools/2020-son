OM ENIGE game te speel en geen punte af te staan nie is ’n groot prestasie. Só het John Dobson, afrigter van die Stormers, Saterdagaand gesê nadat sy span die Bulls met 13-0 geklop het. Dobson was egter nie heeltemal tevrede met sy span se vertoning nie. Hy sê: “Ons het laas week ’n bietjie teleurgesteld gevoel omdat ons nie al ons kanse aangegryp het nie. “Vandag het ons uiteraard slegter gevoel. Daar was ’n gebrek aan ritme. “Ons het kliphard aan ons kultuur en karakter gewerk en ek dink dit kan in ons verdediging gesien word. “Om deur twee Superrugby games te gaan sonder dat die opposisie teen ons score, is ’n prestasie. “Dit was ’n nice crowd en ons wou graag aantreklike rugby speel. Die Bulls het egter met ’n geweldige aanslag gekom. Volgens die ref en sy span was dit een van die mees fisieke Superrugby games waarby hulle nog betrokke was. “Die Bulls moet krediet kry omdat hulle net aanhou vir ons gekom het. Ek is net trots op die manier hoe ons hulle uitgehou het.” Volgens Dobson was dit ’n tipies Suid-Afrikaanse derbystryd. “Daar was ’n paar niggles in die game. Dit was verreweg nie ons beste vertoning nie. Ons operate waarskynlik met sowat 30% tot 40% van ons vermoë op die aanval. Ek is seker dat ons voortaan beter sal word.” Steven Kitshoff, kaptein van die Stormers, sê sy span het baie “guts” gewys. Hy sê: “Ons het hulle die hele tyd teruggeduik en hulle nie rêrig kans gegee om fases bymekaar te sit nie. “Dit was ongelooflik om te sien op die veld.” Die Stormers kom Saterdag in nog ’n derbystryd teen die Lions op Ellispark in Johannesburg te staan. Dobson het oor dié uitdaging gesê: “Die Lions is nie meer die span wat hulle ’n paar jaar gelede was nie. “Met hulle spelstyl behoort dit ’n oop game te wees. “Hulle het ’n goeie oorwinning oor die Reds behaal en sal op daardie momentum wil voortbou.”