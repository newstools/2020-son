DIE EFF het ’n date losgeslaan met die parlement se komitee oor magte en voorregte, berig News24. Dis omdat EFF-LP’s hulle Donderdagaand tydens pres. Cyril Ramaphosa se staatsrede (Sona) in die parlement wangedra het. Hulle het darem ’n summiere skorsing vrygespring omdat hulle die parlement vrywillig verlaat het en nie uitgesit moes word nie. As hulle geskors is, sou hulle die parlementêre debat oor die staatsrede in die komende week misgeloop het. Verskeie EFF-LP's, insluitend die leier, Julius Malema, het verskeie punte van orde gelig. Hulle wou eers hê die voormalige adjunkpresident, FW de Klerk, moet die gallery verlaat en het daarna toe aangedring dat die minister van openbare ondernemings, Pravin Gordhan, afgedank moet word.