DIE Southern Kings se breier, Robbi Kempson, sê groot veranderinge lê voor in sy span se Pro14-kragmeting met Connacht. Connacht besoek die Nelson Mandelabaai Stadion Sondag. Die Kings gaan aanhou mik na hulle tweede oorwinning van die seisoen. Die Oos-Kapenaars het nou al ’n hele paar kere naby daaraan gekom om hulle tweede oorwinning te behaal. Tog sukkel die span steeds en sover het hy net een oorwinning in 12 wedstryde op sy kerfstok. Kempson sê daar gaan veranderinge wees, want só kan dinge nie aangaan nie. “Ek dink ons gaan die span vorentoe grootliks verander,” sê hy. “Ons het nou ’n hele paar keer dieselfde manne ’n kans gegee, maar niks verander nie. “So, ons sal ander spelers ’n kans gee, want die spelers wat ons reeds gebruik het, het hulle kans gehad.” Dit beteken die veelsydige Masixole Banda keer dalk terug. Volgens Kempson was Banda op persoonlike redes nie vir die toerwedstryde beskikbaar nie. Die Kings se wedstryd teen Scarlets het ook weer ’n paar bumps en bruises opgelewer. Die yster-agsteman Elrigh Louw het ’n sny op sy oog en die senter Jacques du Toit het ’n harde stamp teen sy been weg. Kempson het ook bevestig dat toetse op Courtney Winnaar se enkel gedoen sal word. Banda sal dus in alle waarskynlikheid weer speelkans kry. ’n Bekommernis vir Kempson is dat sy span wedstryde soms goed begin, maar dan stoom verloor. Vir hom is dit die groot rede waarom die Kings nog net een wedstryd dié seisoen kon wen. Hy sê: “Dit raak soms baie moeilik vir ons as veranderinge gemaak moet word. “Individuele foute kom ons duur te staan, veral in die laaste 20 minute van ’n wedstryd. “Dis nóg ’n rede waarom ons ander spelers ’n kans wil gee.”