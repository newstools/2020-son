DIE voorwaardes van die R10 000-beloning vir Tazne van Wyk het verander. Albert Fritz, Wes-Kaapse minister van gemeenskapsveiligheid, het die arrestasie van Moyhdian Pangarker gister verwelkom, maar sê dit is belangriker om die agjarige meisie te vind. Siende dat die verdagte reeds gevind is, het Fritz gesê mense met inligting wat tot die positiewe opsporing van Tazne sal lei, sal steeds beloon word. Tazne, ’n gr. 3-leerder van Eurecon Primêr, het op 7 Februarie by ’n huiswinkel naby haar huis in Elsiesrivier verdwyn. Fritz sê mense met inligting kan bel, whatsapp of ’n boodskap stuur na 078 330 9333. Hulle kan ook ’n e-pos aanstuur na Oversight@ westerncape.gov.za. Fritz sê: “Dis belangrik dat ons haar huis toe bring sodat daar vrede en kalmte vir haar familie en gemeenskap kan wees.”