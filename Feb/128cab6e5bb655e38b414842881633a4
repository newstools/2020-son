DIE Warriors se snelbouler Sisanda Magala is ingesluit by die Protea-groep wat Enge­land van Woensdag tot Sondag in drie T20-wedstryde pak. Quinton de Kock, die ODI-kaptein, is weer aangewys as kaptein van die Proteas. Die ervare Dale Steyn keer ook terug na internasionale krieket. Hy was byna ’n jaar afwesig terwyl hy herstel het van ’n hardnekkige skouerbesering. Die Knights se kolwer Pite van Biljon en Magala is die enigste nuwe lede in die groep. Magala se plek is egter nog nie verseker nie. Die 29-jarige voormalige Grens-speler sal ’n laat fiksheidstoets moet slaag. Hy moet dit voor die eerste wedstryd in Oos-Londen afhandel. Magala is ook in die groep vir die huidige ODI’s teen Engeland gekies, maar hy moes juis weens fiksheid onttrek. In die onlangse Mzansi Super League (MSL) het hy vir die Cape Town Blitz uitgedraf. Die 33-jarige Van Biljon, wat in Bloemfontein gebore is, het keurders die afgelope 24 maande met uitmuntende vertonings in Krieket Suid-Afrika (KSA) se T20 Domestic League, die Africa T20 Cup en die MSL beïndruk. In sy 7 beurte verlede jaar het hy ’n gemiddelde van 48.00 behaal. Die 36-jarige Steyn se laaste verskyning vir die Proteas was in Maart verlede jaar, toe die span Sri Lanka in Centurion aangedurf het. Die keurders het ook besluit om Faf du Plessis en Kagiso Rabada se rustyd te verleng. Hulle sal amptelik nie deelneem aan die res van Engeland se toer in Suid-Afrika nie. KSA se waarnemende direkteur van krieket, Graeme Smith, het gesê: “Ons is tevrede met die groep wat ons gekies het vir die komende T20-reeks teen Enge­land. “Ons het weer van die geleentheid gebruik gemaak om van die harde werkers van ons plaaslike franchise-stelsel te beloon, terwyl sommige van ons belangrikste senior spelers voortgaan met hulle broodnodige rusperiode. “Ons vertrou dat Quinton (de Kock) se leierskap met die opwindende groep krieketspelers verder sal groei.” Die Proteas se T20-span: Quinton de Kock (kaptein – Titans), Reeza Hendricks (Lions), Temba Bavuma (Lions), Rassie van der Dussen (Lions), David Miller (Dolphins), Pite van Biljon (Knights), Dwaine Pretorius (Lions­), Andile Phehlukwayo (Dolphins), Jon-Jon Smuts (Warriors), Beuran Hendricks (Lions), Tabraiz Shamsi (Titans), Lungi Ngidi (Titans), Sisanda Magala (Warriors), Bjorn Fortuin (Lions), Dale Steyn (Titans), Heinrich Klaasen (Titans). BEPALINGS: T20-REEKS Woensdag 12 Februarie, Buffalo Park, Oos-Londen; Vrydag 14 Februarie, Kingsmead, Durban; Sondag 16 Februarie, SuperSport Park, Centurion.