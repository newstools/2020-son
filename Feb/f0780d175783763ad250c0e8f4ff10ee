SOMMIGE Afrika-lande weier weens die uitbreek van die koronavirus toegang aan hul eie landsburgers wat vanaf China wil terugkeer. Die Africa Centres for Disease Control and Prevention (Africa CDC) het Sondag aan die media gesê dit is strydig met die instruksies van die Wêreldgesondheidsorganisasie dat daar geen beperking op beweging, goedere en lugvervoer moet wees nie. Dr. John Nkengasong, direkteur van Africa CDC, sê Afrika-lande het 'n plig om hul burgers terug in die land te aanvaar, hulle vir 'n tyd aan te hou, te monitor en daarna terug in hul gemeenskappe vry te laat. "Vanaf gister (Saterdag) het ons inligting ontvang dat sommige lande toegang weier aan hul landsburgers. Dit kan nie gebeur nie. Ons moet almal saam optree en seker maak ons plaas druk hierop want Africans kan nie verwerp word nie," sê Nkengasong. Die Africa CDC het $5 miljoen by die Bill en Melinda Gates-stigting ontvang om met die uitbreek van die virus te help. - News24