WARM weer, kort blaaskanse, ’n onvolledige span in die eerste wedstryd en ’n talentvolle North­erns-span was van die uitdagings wat Hands and Heart moes oorkom om gister die beker te lig. Hands and Heart het sy eie sewestoernooi gewen nadat hy in die final met 12-0 oor North­erns geseëvier het. Volgens Ernest Abrahams, hoofafrigter van Hands and Heart se sewesspan, het hulle die tour­nament met ’n onvolledige squad begin. “Twee manne het later by ons aangesluit, want hulle het ’n begrafnis bygewoon. Dit was ’n goeie toets – een wat die manne geslaag het.” Die tweede jaarlikse Hands and Heart-sewestoernooi het Saterdag op die Eikendal-sportterrein in Kraaifontein plaasgevind. Ag spanne het deelgeneem. Die toeskouers wat die hitte aangedurf het, is terdeë ge-entertain. “Daar is baie meer wat ons wil doen. Ons wil hierdie toernooi laat groei,” het Ryan­ Davids, die tournament organiser, aan Son gesê. “Ons beoog om dit dalk effe vroeër in die jaar te maak, maar dit sal afhang of ons in 2021 groter en meer borge kan inkry.” Hands and Heart het in verlede jaar se eindstryd ook teen Northerns te staan gekom. Volgens Abrahams dink die span laas jaar se finaal was moeiliker. Abrahams het gesê: “Ek was nou nie laas jaar betrokke nie, maar die spelers kon getuig dat dié jaar nie so tough was nie. “Northerns was wel daarop uit om die titel by ons af te neem. Ek kon in al twee helftes sien hoe hard hulle vir ons kom.”