DIE Manley Flats Krieketklub se naasbestes is die nuwe kampioen van die Grahamstad Krieketraad (GCB) se Tweede Liga-kompetisie. Manleys het Kenton on Sea die afgelope naweek met ses paaltjies geklop. Dié bonuspunt-sege het Manleys van die titel verseker met een game nog oor in die seisoen. Geslaan Kenton het eerste gaan kolf en is vir 110 lopies uitgeboul. Manleys het die wenlopies sommer gou geslaan met Barry Gleaves (50*) wat die meeste lopies tot die nuwe kampioen se finale telling van 112/4 bygedra het. Manleys se kaptein, Craig Fourie, was die groot verwoester met die bal. Hy het met boulsyfers van 3/19 gespog. Intussen het Salem se eerste span ook met gemak gewen. Salem het die Rhodes-Universiteit met 7 paaltjies geklop nadat Rhodes vir 206 in 47 beurte uitgeboul is. Dit het Salem net 32.1 boulbeurte gevat om die oorwinning te verseker. Chris van der Meulen (67) en Buster Brotherton (50) het vir Salem amok gemaak met die kolf. Maklik Die bouler Ross Pittaway het uitgeblink met syfers van 5/24 (8) vir Salem. Rhodes het wel Sondag die span van Southwell op verrassende wyse met 8 paaltjies vir ’n bonuspunt-sege geklop. Southwell het 155 gescore en Rhodes dit maklik behaal in 34.1 boulbeurte. Die GCB se Eerste Liga stuur af op ’n riller, met Cuylerville en Sidbury tans gesamentlik bo-aan die punteleer met 55 punte ná 15 games. Dié twee spanne speel mekaar in die laaste game van die seisoen, met die wenner wat as kampioen gekroon sal word.