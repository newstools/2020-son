NIEMAND is veronderstel om te weet wat in past. Timothy Omotoso se mission house in Durban aangaan nie. So het ene Khanyo, sekretaresse in die Oos-Londense tak van Omotoso se Jesus Dominian International Church (JDIC), na bewering aan die 30-jarige Andisiwe Dike gesê. Dit was kort voordat sy sak en pak na dié huis afgesit het. Sy het Dike ook gewaarsku daar gaan dinge aan in die mission house wat nie bekend is aan diegene wat nie daar bly nie. Khanyo sou voorts aan Dike gesê het dis nie maklik om in die mission house te woon nie. Sy sê die vrou van ene pastoor Chucks – pastoor van die Oos-Londense tak van die JDIC – het haar gesê wanneer sy na die mission house gaan, moet sy weet sy gaan daarheen vir haar destiny. Dike het getuig die pastoor se vrou het haar ook gemaan om met niemand in die huis vriende te maak nie. Sy het haar ook gewaarsku om vir niemand te vertel wanneer Omotoso haar vir ’n one-on-session roep nie. Dike, wat van Oos-Londen is, is die eerste getuie wat gisteroggend by die getuiebank ingeskuif het. Omotoso het gister saam met sy twee mede-beskuldigdes, Lusanda Sulani en Zukiswa Sitho, in die Baaise hooggeregshof onskuldig gepleit. Dis op 97 klagte van onder meer verkragting, mensehandel, ontvoering en rampokkery. Dike, die oudste van drie dogters, het getuig sy het haar destyds in Kaapstad aan drank vergryp omdat sy werkloos daar was. Volgens Dike het haar ma geweet van haar drinkery. Dis omdat haar ma, wanneer hulle oor die foon gepraat het, kon hoor sy het gedrink. Sy sê aanvanklik het haar ma haar in Mei 2014 aangeraai om na die Kaapse tak van die JDIC te gaan, maar sy het geweier. Haar ma vir haar ’n ticket terug Oos-Londen toe bespreek, waar sy eventually daar by die kerk betrokke geraak het. Sy sê kerkgangers het Omotoso “the man of God”, “General”, “Daddy” en “Pappa” genoem. Kyk Dike sê sy het Sitho en Sulani beskou as mense wat saam met Omotoso werk. Sy sê toe Omotoso Oos-Londen toe kom vir ’n cru­sade, het hy haar so ’n kyk gegee. Dis toe, het sy getuig, dat hy ’n gebaar gemaak wat sy gelees het as dat sy moet relax. Sy sê in ’n stadium het Sitho haar gebel en gesê “the man of God likes you”. Volgens haar het Sitho aan haar gesê Omotoso kan enige iets in haar lewe wees wat sy wil hê hy moet wees – ’n pa, vriend, pastoor. Dike sê Sitho het gesê alles hang af van hoe naby sy aan “the man of God” wil wees. Dike sê sy het toe geantwoord sy wil Omotoso se alles wees. Volgens Dike het Omotoso haar gereeld gevra hoe oud sy is en in watter maand sy gebore is. Sy sê sy het “nee” geantwoord toe Omotoso by haar wou weet of sy ’n boyfriend in Durban het. Volgens Dike het Omotoso haar tydens ’n crusade in die Baai in ’n stadium ’n lelike kyk gegee en gillend aan haar gevra hoekom sy hom nie meer SMS nie. Dike sê kort hierna het past. Chucks se vrou vir haar gesê sy moet die pastoor om verskoning vra, dat sy hom in haar lewe nodig het en dat sy graag sy dogter wil wees. Bid Volgens Dike het Chucks se vrou gesê testimonies het al bewys dat Omotoso God se gunsteling-kind is. Sy het ook gesê Dike moet bid vir obedience in alles wat Omotoso vir haar sê of doen. Volgens Dike het sy Omotoso toe ge-SMS en dié het vir haar geld gestuur en in Mei 2016 het sy met die bus afgesit na die mission house in Durban.