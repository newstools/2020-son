JULIUS Dube, Zizwe United se coach, beweer hy gaan nie toelaat dat die razzmatazz van die aanloklike Nedbank Cup hulle ontsenu nie. Zizwe gee tans die pas aan in Safa Wes-Kaap se Tweede Liga en is sterk op koers om promosie tot die GladAfrica-kampioenskap se Eerste Liga te wen. Boonop is die Nyanga-elftal ook dié seisoen onoorwonne en ’n moeilike neut om te kraak – veral op sy NY 49-tuisveld. Dube het erken hulle is gelukkig om ’n Tweede Liga-span in Happy Wanderers van KwaZulu-Natal te draw en nie ’n Premierliga-klub nie. “Ons benader die toernooi nie met die gedagte om golwe te maak of ’n paar grootvisse te pootjie nie,” sê Dube. “Ons dink ook nie vooruit aan ’n plek in die semi’s of final nie. “Sou ons net tot die volgende ronde deurdring, sal ek happy wees. “Dis omdat ons main focus op ons brood en botter is – die liga. “Met nege wedstryde oor, is ons gefokus om promosie na die Eerste Liga te wen. “Maar dis nie te sê ons vat nie die kompetisie ernstig op nie – nee! “Dit is wel ’n platform vir die spelers om die res van die land te wys wat in hulle steek. “So, ons respekteer die opponente. Ons sal ons bes doen om hulle te stuit,” aldus Dube. Intussen het Zizwe se ervare kaptein, Shaheed Abrahams, gesê daar is ’n hype rondom die kompetisie wat tasbaar is.