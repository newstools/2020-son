DIE Stormers gaan nie dieselfde soort oorheersing van hulle voorspelers teen die Bulls kry nie. John Dobson (afrigter) se span het die Hurricanes laas week voorlangs oordonder. Die coach van die Storm­ers glo egter dit gaan nie noodwendig dié naweek die geval wees nie. Dít is wanneer die Stormers en die Bulls mekaar Saterdag in ’n Superrugby-kragmeting die stryd aansê. Dobson het gister by die Sentrum vir Uitnemendheid in Bellville gesê: “Alles het laas week volgens plan verloop, maar met spelers soos Trevor (Nyakane) en Lizo Gqoboka vir die Bulls in die voorry teen Steven Kisthoff en Frans Malherbe kan ons ’n hewige stryd verwag. “Ja, daar gaan baie trots op die spel wees. “Hulle is vier baie goeie stutte. “Ons het ’n plan, maar ek dink nie ons gaan dieselfde soort oorheersing kry nie. “Trevor en Lizo is uitsonder­like stutte en ek glo dit gaan baie tighter wees as wat laas week die geval was. “Of die Bulls dieselfde soort diepte op de bank onder die voorspelers soos die Kapenaars het, is ’n ander storie. “Om goeie voorspelers op die bank te hê is baie belangrik. Dit is waarom spelers soos Wilco Louw en Ali Vermaak ’n treat vir ons is.” Dobson voeg by: “Dit is uiteraard teleurstellend om Siya (Kolisi) en Bongi (Mbonambi) in jou eerste game van die seisoen te verloor. Aanvoer “Ons was in elk geval genoop om dié twee Bokke steeds ’n blaaskans van drie weke in die seisoen te gun. “Ons wou graag hê Siya moes ál die tuis games op Nuweland speel, maar hy sal nou later in die seisoen sy comeback moet maak.” Kitshoff gaan vandeesweek die span aanvoer, terwyl Pieter-Steph du Toit die leisels by die rooikop sal oorneem wanneer hy in die tweede helfte vervang word.