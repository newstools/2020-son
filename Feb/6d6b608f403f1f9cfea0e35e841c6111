’N VERMEENDE Baaise gangster is in Cradock in die Oos-Kaap gearresteer. Dít is nadat ’n polisieman daar koerantberigte gesien het oor die polisie wat soek na die 22-jarige Azaar Claasen. Kol. Priscilla Naidu, ’n polisiewoordvoerder, sê die polisieman het onmiddellik ’n span saamgestel en Claasen in Michausdal gearresteer. Hy verskyn binnekort in die Baaise landdroshof. Son het Donderdag berig oor Claasen wat gesoek word vir moord en poging tot moord. Dit was ná ’n voorval wat op 9 Januarie vanjaar in Martin Road, Gelvandale plaasgevind het. Naidu sê op dié dag is ’n man (47) om 12:20 gejaag deur drie mans wat op hom geskiet het. Hy het by ’n huis in Martin Road ingehardloop en die deur toegemaak. Die verdagtes het toe die huis deur die agterdeur binnegegaan. Die slagoffer is in sy bolyf geskiet, terwyl Renique Witbooi (25) in haar mag getref is. Sy is in die hospitaal dood. Earl August (22) en Jonathan Hector (23) is reeds in verband met hierdie voorval gearresteer. Hulle verskyn op 20 Februarie weer in die hof wanneer hulle om borgtog sal aansoek doen.