’N ONGELUK Saterdagoggend het tot die dood van ’n 28-jarige vrou in Bishop Lavis gelei. Volgens Ross Campbell, ER24-woordvoerder, het die ongeluk 07:26 gebeur. Twee taxi’s het op die hoek van Lavis Drive en 35ste Laan gebots. Noodpersoneel was gou op die toneel. By hulle aankoms het hulle gevind dat talle passasiers uit die taxi’s geslinger is en behandeling kort. Die 28-jarige vrou en nog ’n man is in ’n kritieke toestand op die toneel aangetref en na die Tygerberg Hospitaal geneem. Campbell sê die vrou het later aan haar beserings gesterf in die hospitaal. Die man is steeds in ’n kritieke toestand in die hospitaal. Ag ander mense het matige beserings opgedoen en sewentien geringe beserings. Campbell sê die polisie ondersoek die saak om die oorsaak van die ongeluk vas te stel.