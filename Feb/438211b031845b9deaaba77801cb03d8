SES verdagtes is gearresteer nadat hulle verlede week ’n winkel in Malabar in die Baai beroof het. Dié halfdosyn rowers het egter hulle target swak gekies, want die hele voorval en hulle gesigte is op duidelike CCTV footage opgeneem. Die voorval het verlede Woensdag in Haworthia-rylaan in Malabar gebeur. ’n Groep rowers het die winkel binne­gegaan. Een van die mans het toe ’n gun uitgepluk en die winkel-assistent gedreig, terwyl sy medepligtiges hulleself gehelp het aan kontant uit die till en ander goedere soos sigarette. Die rowers is daarna daar weg. Geen skote is gedurende die rooftog afgevuur nie en niemand is beseer nie. Kapt. Sandra Janse van Rensburg, ’n polisiewoordvoerder, sê die polisie het blitsvinnig opgetree. Ses mans van die ouderdomme van 19 tot 29 is vroeg die volgende oggend in Zwide gearresteer. Die teen-bende-eenheid het van die gesteelde goedere ook in die arrestasie teruggevind.