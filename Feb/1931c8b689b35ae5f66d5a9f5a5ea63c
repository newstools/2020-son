HULLE is nie gangsters nie, maar mense met negatiewe “behavioural problems”. Só praat raadslid Babara Rass van wyk 32 in Atlantis oor die geweld in die area. Rass is ’n bekende kampvegter teen seksuele geweld in die gemeenskap en ’n aktivis vir die regte van vroue en kinders. Atlantis is gereeld om verkeerde redes in die nuus, sê sy. Rass is een van die mense wat voel gangsters moet meer soos mense behandel word en dat daar meer oor die probleem gepraat moet word. “Onthou, God het die mens geskape. Hy het nie kleur of name geskape nie. Ons is almal mense. Mense is volgens God se beeld geskape.” Sy sê dit kan klein dingetjies wees wat ’n groot impak op ’n kind se lewe het. “Dit kan iets wees soos klere wat ’n kind uit laat voel of te min kos of dalk iets geesteliks.” Sy kry gereeld te doen met mense wat geskiet is en ken die bendes goed en praat gereeld met hulle. Sy voel ook sterk daaroor dat daar meer skole in Atlantis moet wees sodat kinders meer geleenthede kan kry. “Nie almal kan bekostig om hulle kinders na buiteskole te stuur nie. Die regering moet iets doen om meer skole hier te bou. Hier is oorgenoeg grond,” sê sy. Rass sê ook sport speel ’n groot rol en meer geld kan in sport ingestoot word. “Wanneer ons programme aanbied in die gemeenskap, is die gangsters stil, want hulle neem ook deel.” Sy is ook ’n vrede-ambassadeur en ’n stigterslid van die Atlantis Women’s Movement for the Abused. “Mense praat altyd van vrede by meetings, maar ons moet onthou ons is in ’n oorlog teen hongerte, armoede en ons eie mense.” Sy sê ook mense moet versigtig wees hoe hulle met mekaar praat, want dit veroorsaak wrywing. Rass glo ekonomiese geleent­hede gaan na Atlantis kom.