“GITA was ’n gruwelike meisiekind, maar sy het altyd respek gehad vir die ouer gays van Lavender Hill.” Só onthou Clive “Natalia Cole” Jacobs hulle vriendin Gita Hendricks, oftewel Luke Hendricks die drag queen. Gita (25) is verlede week ná ’n stryd met TB oorlede. “Sy wou altyd méér wees. In 2007 is sy aangewys as die eerste Miss Lavender Hill. Vandaar af het sy geblom waar sy gaan.” Gita was ook ’n sanger van formaat en was ’n Whitney Houston in haar eie reg, vertel Clive. Sy was ook nie “toe hand” nie en het graag gehelp om minderbevoorregtes te voed. “So jonk soos sy was, het sy haar merk gemaak in die Kaapse Vlakte se LGBTI-gemeenskappe. Ons het hoop gehad dat sy die siekte sou beat, want ons het haar nog nodig gehad.” Gita se eggenoot, Caylim Hendricks (21), sê hy het sy alles in een verloor. “Ons was drie jaar getroud. Sy was my soulmate en die liefde van my lewe. Ek was baie bevoorreg om met die liefde van my lewe getroud te kon wees.” Caylim sê hy was tot op die einde langs haar bed. “Ek het gedink ek gaan vir haar ’n skrif lees, maar toe ek weer na haar kyk, het sy geslaap. “Ek het nog gedink sy slaap darem nou lekker, toe is sy al die tyd alreeds weg.” Caylim sê hy gaan Gita se legacy laat voortleef. ’n Gedenkdiens is Donderdag vir Gita in Lavender Hill gehou. Lede van die LGBTI-gemeenskappe het van regoor Kaapstad gekom om haar lewe te herdenk. Gita is Saterdag uit die St. Mary’s Katolieke Kerk in Retreat begrawe.