SÓ KAN die Southern Kings nie aangaan nie. Hulle was so stomp soos ’n bottermes teen die Cheetahs in Bloemfontein. Die Cheetahs het Saterdag in die Vrystaat Stadion ’n goeie vertoning gelewer in dié Pro14-wedstryd. Hulle het die Kings met 45-0 geklop om hulle tweede agtereenvolgende oorwinning oor die Baaienaars te behaal. Baie is gemaak oor dié twee spanne se harde eerste wedstryd verlede week in die Baai en hoe die Kings wil terugkap. Dis nadat hulle met net 30-31 verloor het. Hulle het ongelukkig geen teenvoeter gehad vir die Cheetahs se aanval nie. Die Cheetahs het uitstekende rugby gespeel. Hulle was van die begin tot die einde in beheer van die wedstryd en het sewe drieë in die proses gedruk. Die Cheetahs het in die eerste helfte nie heeltemal onder die Kings uitgehardloop nie. Die haker Joseph Dweba het ná net 10 minute eerste punte aangeteken met die eerste van sy twee drieë. ’n Gebrek aan dissipline was ook weer ’n groot kopseer vir die Kings. In die eerste helfte het hulle ook ’n strafdrie afgestaan. Die rustydtelling was daarna 17-0. Dit was egter ná rustyd dat die Cheetahs die Kings bloedneus geslaan het met vier drieë. Sukkel Hulle het ook hulle agsteman, Elrich Louw, verloor weens ’n geel kaart. Die Kings se breier, Robbi Kempson, sê die Cheetahs was net veel beter op die dag. Kempson sê: “Ons moet erken dat die Cheetahs net baie beter as ons was in alle aspekte. “Hulle het bly aanval en was uitstekend by die breakdown. “As ons dissipline nie verbeter teen ’n span wat só aanval nie, sal ons altyd sukkel.” Die Kings het steeds nog net een oorwinning behaal ná 10 wedstryde in dié Pro14-seisoen. Hulle moet die Cheetahs ook nog ’n derde keer pak. Dinge word nou ook nie makliker vir die Kings nie. Hulle moet nou weer vliegkaartjies boek vir Ierland. Die Kings sal Munster volgende Vrydag in Cork pak.