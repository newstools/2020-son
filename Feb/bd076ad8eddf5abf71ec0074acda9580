EKSTRA spice! Dis die frase wat die laaste dae gereeld gebruik word wanneer van die Varsity Cup-wedstryd tussen die Universiteit van Wes-Kaapland (UWK) en Wits verwys word. Die ekstra spice is natuurlik in die vorm van Aidynn Cupido, voormalige Udubs-staatmaker wat nou vir Wits speel. Hy maak vandag sy debuut vir die Gautengers ná sy skuif na die Noorde. Cupido is die seun van die voormalige WP- en WP Liga-senter Wilfred. Hy speel gewoonlik losskakel, maar is op binnesenter gekies vir die stryd teen sy oud-spanmaats. Lyle Hendricks, voormalige Baby Bok en ’n lid van vanjaar se Stormer-groep, speel reg oorkant Cupido. Dit gaan beslis ’n watertand-lekker stryd in die middelveld tot gevolg hê. “Wits is nie net ’n set-up nie, dis ’n familie wat werk vir mekaar op en van die veld,” het Cupido aan varsitycup.co.za gesê. “Die professionalisme wat deur die spelers en die afrigters getoon word, is ongeëwenaard.” Dis iets wat nie ongemerk by sy gewese spanmaats en afrigters verby sou gaan nie. Lionel Langenhoven rig UWK nou af ná die ontydige sterfte van Chester Williams. Die voormalige Springbok-skrumskakel Bolla Conradie staan hom by. Hulle sal staatmaak op ervare manne soos Hendricks, Justin Theys, Curtley Thomas, Adrian Paarwater, Clayton Daniels en Keagan Fortune. Lundi Msenge en Gilroy Philander maak albei hulle debuut. Albei het die laaste paar jaar naam gemaak in Boland-klubrugby en moet gewis dopgehou word. UWK: Gilroy Philander, Peter Williams, Darren Jaftha, Lyle Hendricks, Lundi Msenge, Kea­gan Fortune, Clayton Daniels, Adrian Paarwater, Jaen-Louis de Lange, Tinotenda Mavesere, Curtly Thomas, Matthew le Roux, Justin Theys, Jacques van Zyl, Luvo Bazi. BANK: Jason Alexander, Dandré Degenaar, Pieter-Steyl Swanepoel, Godfrey Muzanargwo, Branden de Kock, Tiaan Henecke, Hendrik Carstens, Keon Links.