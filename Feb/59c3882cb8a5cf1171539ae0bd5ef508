DAAR was ’n groot Super14-stryd Saterdag in die Hok in Uitenhage. Oos-Londen Polisie was egter net te sterk vir Gardens. Gardens het sy bes probeer en is goed aangespoor deur sy ondersteuners. Hy het ’n paar mooi drieë gedruk, maar is met 32-17 geklop. Polisie het die wedstryd van die afskop beheer en ook vinnig die voortou geneem. Dit het in ’n stadium gelyk asof Polisie sou weghol en ’n groot telling behaal. Wys Hoewel Gardens nie die fisieke spel kon speel nie, het hy met hardlooprugby teruggeveg. Gardens het goed gedoen om te wys hy kan speel en drieë druk teen sy sterker teenstander. Aan die einde was Polisie net te sterk. Polisie se breier, Kauta Gqabantshi, sê hy is bly oor dié oorwinning, want sy span sukkel eintlik nes Gardens. Gqabantshi sê: “Ons het ook twee agtereenvolgende nederlae gely, maar ek het vir spelers gesê ons kan terugveg, en daarom is ek bly oor hoe ons nou teruggeveg het.” Hy sê nes Gardens sukkel Polisie ook om die span vol te kry. Gqabantshi sê: “Ons het vandag net 18 spelers gehad en die drie plaasvervangers was almal voorspelers. So, die oorwinning beteken baie vir ons.” SUPER 14-UITSLAE Kruisfontein 36, Swallows 38; Ncerha Leopards 28, Harlequins 18; Gardens 17, Oos-Londen Polisie 32; Black Eagles 3, Park 24; Breakers 3, Progress 68; Trying Stars 18, Old Selbornians 12. 