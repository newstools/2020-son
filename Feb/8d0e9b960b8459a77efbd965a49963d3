DIE Stormers se stryd dié naweek teen die Jaguares op Nuweland kan nog ’n groot rol speel in die uitslag van wie vanjaar as die wenner van die Suid-Afrikaanse afdeling van Superrugby gekroon gaan word. Die Kapenaars het Saterdag die eerste keer sedert 2015 net-net daarin geslaag om die Lions op Ellispark met 33-30 op dramatiese wyse in die doodsnikke te troef. John Dobson (afrigter) se span spog nou met drie agtereenvolgende oorwinnings. Saterdag kom hulle teen laas jaar se wenner van die Suid-Afrikaanse afdeling van die Superrugby-kompetisie te staan. Die Jaguares het laas jaar met 3-19 in die eindstryd teen die Crusaders in Christchurch vasgeval. Die Suid-Amerikaners het die Reds vroeg gisteroggend SA tyd met 43-17 in Buenos Aires kafgedraf. Dobson beskou die Jaguares as ’n baie fisieke span wat ’n groot uitdaging gaan bied. Hy sê: “Die Jaguares het ’n paar veranderinge in personeel ervaar en is dalk nie dieselfde span wat hulle laas jaar was nie. “Teen hulle wil ons teruggaan na ons tradisionele game waar die forwards die bal lekker dra om spasie te skep vir ons agterlyn.” Dobson sê dit is frustrerend dat die Stormers nog nie tot die helfte van hulle kapasiteit speel nie. “Ja, ons wys karakter, maar ek sal ook graag wil sien dat ons meer rugby moet speel. “Toe die Lions hier teen die einde gaan score het, het ek gedink ons het die game weggesmyt. “Dit was pynlik om te aanskou, maar ons het karakter gewys om daarvandaan terug te kom. Dit is die een ding wat ons tot dusver vanjaar gewys het.” Volgens Dobson het die Lions die tempo van die game vinnig gemaak. “Hulle het van ons groot voorspelers hier teen die einde met ’n slap riem gevang. Elton (Jantjies) se drie in die tweede helfte het gekom toe hy tussen Frans (Malherbe) en Cobus (Wiese) gehol het. Hulle kon nie eens ’n vinger op hom lê nie. “Ons het in die eerste helfte vyf geleenthede gehad om te score, maar het dit elke keer opgemors. “Ons het weereens nie tot ons volle potensiaal op die aanval gespeel nie. “Dit is nietemin verblydend om drie uit drie games te wen, ten spyte daarvan dat ons nog nie heeltemal fire nie.”