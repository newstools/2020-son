DIT behoort hoogverraad te wees om te ontken dat apartheid 'n misdaad teen die mensdom is. Só het pres. Cyril Ramaphosa Donderdag sy repliek op die debat van sy staatsrede in die parlement begin. Sy inleiding kom nadat oudpres. FW de Klerk onlangse gesê het apartheid is nie 'n misdaad teen die mensdom nie. Hy het agterna verskoning gevra. Ramaphosa het begin deur die aanhef van die Grondwet te lees wat sê Suid-Afrikaners is verenig in hul diversiteit. Hy sê dit erken waar Suid-Afrikaners vandaan kom, maar beskryf die samelewing wat hulle wil bou. "Dit kan nie ontken word dat apartheid inherent 'n misdaad teen die mensdom was nie," het Ramaphosa gesê Hy sê apartheid was so immoreel en verwoestend dat elke lewende Suid-Afrikaner steeds daardeur geaffekteer word. "Om dit te ontken, is hoogsverraad," het hy tot luide applous gesê. Ramaphosa sê die regering se doel is om 'n samelewing te bou wat die teenoorgestelde van apartheid is - 'n veelrassige samelewing. - News24