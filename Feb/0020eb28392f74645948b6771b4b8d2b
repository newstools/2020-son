DIE vrou wat daarvan beskuldig word dat sy haar 62-jarige ma vermoor het vir die uitbetaling van 'n R80 000 lewensversekeringeis, is borgtog geweier. Bathobile Penelope Mathunywa (39), wat na bewering die moord van Wanter Dlamini saam met haar suster Nonhlanhla Mathunywa (30) beplan het, het Vrydag alleen in die Barberton Landdroshof verskyn. Monica Nyuswa, woordvoerder van die nasionale vervolgingsgesag, sê die staat het borgtog teengestaan weens die erns van die klagte teen Bathobile. Nyuswa sê dit is ook om veiligheidsredes gedoen weens die woede van die gemeenskap. Luidens hofstukke is Dlamini op 6 januarie deur haar jongste dogter genooi vir 'n kuier. Dlamini is met haar aankoms toe na bewering deur twee van haar mansvriende verkrag. Al die beskuldigdes bly in aanhouding tot en met hul volgende verskyning op 6 Maart. - News24