’N HOOGSWANGER vrou is dood nadat sy Woensdag in Bonteheuwel geskiet is. Petula Williams (30) was na verneem word swanger met ’n tweeling. Sy is omstreeks 17:30 in Terblanchestraat in die rug en bors geskiet. Sy is hospitaal toe geneem, maar het later aan haar wonde beswyk. Volgens in­woners wat verkies om anoniem te bly, het die vermeende skieter ’n salaah-top aangehad. Angus McKenzie, wyksraadslid in Bonteheuwel, meen die skietery gaan oor die stryd tussen die Playboys en die Hard Livings. McKenzie sê: “Die vrou wat raak geskiet is, is na bewering getroud met die leier van die Playboys in Bonteheuwel. “Sy was alleen in haar huis toe sy geskiet is en sy is per ambulans na die hospitaal geneem. “Die verdagte het tot in die vrou se huis gekom en haar in die bors en rug geskiet. “Die skietery kom al aan sedert Desember verlede jaar, toe een gangster ’n ander gangster geskiet het. “ ’n Paar weke daarna is nog ’n gangster in die voet geskiet. “Dit het gelei tot die moord op ’n vermeende Hard Livings-lid verlede Sondag. “Die voorval van die vrou wat Woensdag geskiet is, hou verband met al die ander skietery. “Dit is net in die een gedeelte van Bonteheuwel waar ons tans skietery tussen die Playboys en Hard Livings ondervind.” Volgens McKenzie is daar ook geskiet op vroue wat in Bonteheuwellaan betoog het oor die vrou wat vermoor is. Monitor Intussen is ekstra cops en wetstoepassers, asook die weermag, in Bonteheuwel ontplooi om die situasie te monitor. Volgens sers. Noloyiso Rwexana, ’n woordvoerder van die polisie, is niemand nog gearresteer nie. Die polisie is steeds besig om leidrade vanuit die gemeenskap op te volg. ’n Moordsaak is geopen.