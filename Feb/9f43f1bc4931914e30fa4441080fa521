’N BUITELANDER (30) is Sondagaand deur die polisie van Somerset-Wes gearresteer vir die verkragting van ’n 8-jarige meisie. Die voorval het in die plakkerskamp Riemvasmaak plaasgevind. Die verdagte sal binnekort in die Somerset-Wes Landdroshof op aanklag van verkragting verskyn. Mense van Sir Lowry’s Pass Village het hulle skok oor die voorval uitgespreek. Die gemeenskap van Sir Low­ry’s Pass is ook geskok ná die moord op Ernest Steyn (44) wat Sondagoggend by Rastakamp plaasgevind het. Volgens die polisie is daar verskeie wonde aan sy liggaam. Siyabulela Malo, ’n polisiewoordvoerder, sê ’n 22-jarige man is vir die voorval gearresteer. Hy sal binnekort in die Somerset-Wes Landdroshof op aanklag van moord verskyn. Volgens mense in Sir Lowry’s Pass het Steyn ’n wreedaardige dood gesterf. Hulle sê hy was ’n rustige mens wat altyd iets vir sy medemens oorgehad het. Hy word oorleef deur twee dogters.