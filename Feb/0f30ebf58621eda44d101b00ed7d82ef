STELLENBOSCH se vertonings in sy debuut-seisoen in die Premier-sokkerliga (PSL) is indrukwekkend. Maritzburg United, wat in ’n gedugte eenheid omskep is deur sy ervare coach, Eric Tinkler, oortref ook die verwagtinge dié seisoen. Veral ná laas seisoen toe Tinkler ’n haas uit die hoed moes trek om die Team of Choice van relegasie te red en hulle status te behou. Boonop wys Maritzburg dié seisoen geen respek vir die groot visse in die PSL nie; dié met hulle groot reputasies en ryk geskiedenis. Dis ook presies hoe Stellies vertoon. Die PSL-reuse intimideer hom nie maklik nie. Stellies het Orlando Pi­rates­ reeds laat klippe kou, terwyl Maritzburg op sy beurt Pirates se groot buurspan van Soweto, Kaizer Chiefs, ook laat les opsê het. Dis waarom Vrydag se stryd in die Harry Gwala Stadium tussen Maritzburg en Stellies die potensiaal het om ’n humdinger te wees. Daar is min wat Maritzburg (33 punte) en Stellies (27) skei. Stellies het ook ’n score om te settle nadat Maritzburg hom uit die Nedbank Cup geboender het. Stellies se coach, Steve Barker, was nie veel gepla oor dié nederlaag nie, want hy fokus net daarop om die klub se PSL-status te behou. Maritzburg kan dus ver­seker wees daarvan dat hy in is vir ’n game van sy lewe. Barker sal egter ’n manier moet vind om Maritzburg se rotsvaste defenders soos Rushine de Reuck (24) en kie. te oorheers. Dié Kaapse defender is nie net kliphard nie, maar ook blitsig. Stellies se spoedvrate sal De Reuck-hulle behoorlik beproef.