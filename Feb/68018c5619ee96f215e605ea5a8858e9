BENDEGEWELD het die afgelope naweek wéér in die Strand opgevlam ná ’n stilte van drie maande. Mense in die woonbuurte Helderbergpark, Broadlands Park en Gustrow het erg deurgeloop. Die eerste voorval het Vrydagmiddag plaasgevind. ’n Man wat by bendes betrokke is, het twee kinders raak geskiet toe hy in Broadlands Park op ’n wilde skiettog gegaan het. Volgens sers. Noloyiso Rwexana, ’n polisiewoordvoerder, het die voorval om 16:15 in Petuniastraat naby ’n smokkelhuis plaasgevind. ’n Meisie (16) en ’n seun (7) is in die voorval gewond. Die polisie ondersoek twee sake van poging tot moord. Die vermeende skieter is onlangs op ’n klag van moord vrygespreek in die plaaslike streekhof. Volgens omstanders was die skieter vermom. Hy het ’n burka gedra met ’n pruik op sy kop en is op die toneel in hegtenis geneem. Hy sal vandag in die hof verskyn. Die voorval word met bendegeweld verbind. Son het verneem dat die oorledene by ’n voorval met ander mense in Gustrouw betrokke was. Hy en sy vriend het in Tokaistraat gestap toe hulle aangeval is. Die oorledene het op die grond geval. Hy is deur sy aanvallers geskop en geslaan. Die polisie sê ’n swaar klip wat op sy kop gegooi is, het sy dood veroorsaak. Niemand is in verband met die voorval in hegtenis geneem nie. Mense met inligting word gevra om lt.kol. Franklin Plaatjies by 082 469 3359 te bel.