PATRICK Tuipulotu is bewus van die groot uitdaging wat die Stormers se pak voorspelers gaan bied. Die kaptein van die Blues glo egter sy span het genoeg skietgoed om die Kapenaars Saterdag in ’n Superrugby-kragmeting op Nuweland te neutraliseer. Die Blues het die Bulls laas week op Loftus Versfeld in Pretoria met 23-21 gewys wie is baas. Dit is toe die Blues se losskakel, Otere Black, die Pretorianers se harte met ’n strafdoel in die doodsnikke gebreek het. Dit behoort die span van Auckland ’n groot hupstoot te gee voordat hulle Saterdag die pasaangeërs in die Moederstad gaan aandurf. Massiewe Leon MacDonald (afrigter) het besluit om hulle voorbereiding vir Saterdag se game nie in die Kaap te doen nie. Volgens hulle skakelbeampte het hulle besluit om in Pretoria te bly en kom eers laat Donderdag in die Moederstad aan. Tuipulotu sê oor die uitdaging wat die Stormers gaan bied: “Enige Suid-Afrikaanse span gaan probeer om jou op te dons. “Hulle het almal massiewe voorspelers. Ons back ons beweeglikheid en vermoë om oor die veld te kom. “Dit is in daardie aspek van die game waar ons hulle graag sal wil klop. “As ons dit wil doen, gaan ons uiteraard moet verseker dat ons vaste fasette rotsvas is. “Ons verwag dat hulle hard vir ons gaan kom met ’n groot skrum en kragtige maul. “Ons het egter planne in plek gestel om ’n job daar te verrig,” waarsku hy.