IEMAND van KwaZulu-Natal is die jongste miljoenêr van die National Lottery. Die persoon het die Lotto Plus 2 van R5 208 576 gewen wat op 15 Februarie geloot is. Die kaartjie is by die Checkers in Margate gekoop. Die persoon het R800 gespeel en sy eie nommers gekies. Die wenner het Ithuba teen gister nog nie gekontak om sy wengeld op te eis nie. Khensani Mabuza, ’n woordvoerder van Ithuba, sê mense wat hulle kaartjies by die Checkers in Margate gekoop het, moet hulle kaartjies check. “Mense wat baie geld wen, sal traumabehandeling kry omdat jou lewe drasties verander met die skielike rykdom. Ons het finansiële raadgewers wat die wenners sal raad gee as hulle dit wil hê.” Sedert 20 Februarie vanjaar het 8 spelers in KwaZulu-Natal redelik groot bedrae gewen. Vrydagaand se PowerBall staan reeds op R30 miljoen en die PowerBall Plus op R55 miljoen.