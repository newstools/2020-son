’N PA is gister helder oordag doodgesteek toe hy op pad was om sy kind se klere huis toe te neem. Leroy Geswindt (32) van Rusticanastraat in Scotts­dene is doodgesteek by Gabrielle Court. Op die plek waar Geswindt vermoor is, word daar gereeld mense beroof en aangeval. Buurtwag­patrollies word gereeld op die spot gehou. Gister was daar egter geen lede aan diens nie. Geswindt se vrou, Jacky Damon, het gister aan Son vertel sy was in die werk toe ’n vriend haar bel en haar van die steekvoorval vertel. Die egpaar was maar ’n jaar en twee maande getroud. ’n Huilende Damon vertel: “Sy vriend het my gesê ek moet dadelik huis toe kom, want my man is gesteek. “My bestuurder het my sommer onmiddellik huis toe gebring. “Toe ons by die toneel opdaag, was my man alreeds dood. “Ek kan nie eens beskryf hoe dit gevoel het om hom daar te sien lê nie. “Dis nog nie ’n realiteit vir my nie.” Damon beskryf haar man as ’n stil persoon wat vir sy familie gewerk het. Sy kon egter nie gerugte bevestig dat haar man doodgesteek is nadat hy met sy moordenaar gestry het nie. ’n Woordvoerder van die polisie, sers. Noloyiso Rwexana, het bevestig hulle ondersoek ’n saak van moord nadat ’n man net voor 12:00 in Scottsdene doodgesteek is. Rwexana verduidelik: “Volgens inligting het die slagoffer gestry met die verdagte. “’n Man (36) is gearresteer en sal in die Blue Downs Landdroshof verskyn sodra hy aangekla is.”