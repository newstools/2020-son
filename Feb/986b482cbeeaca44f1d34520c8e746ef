’N OOS-KAAPSE apteker en sy assistent is gearresteer vir die besit van staats­medikasie, skerp ammunisie, dagga en ’n daggaskaal. Die 29-jarige assistent het by ’n staats­kliniek in Mdantsane gewerk, terwyl die apteker, ’n 28-jarige man, by ’n private pharmaceutical maatskappy in Oos-Londen gewerk het. Sizwe Kupelo, ’n woordvoerder van die Oos-Kaapse departement van gesondheid, sê die twee verdagtes is Dinsdag saam gearresteer in hulle huis in Amalinda in Oos-Londen. Hy sê die staatsmedikasie wat in hulle besit gevind is, is meestal vir die behandeling van hoë bloeddruk, seksueel oor­draag­bare siektes en allergieë. Voorbehoedmiddels en skedule 5-medisyne is ook daar gevind. Daar word beweer die twee het ’n onwettige kliniek gerun. Sindiswa Gomba, die LUR vir gesondheid, het saam met drie senior beamptes van die departement gegaan om die gesteelde medisyne by die Cambridge Polisiestasie te identifiseer. Kupelo sê daar is geen plek in die departement vir enigeen wat goed van die staat steel nie. Hy het bygevoeg dat hulle deeglik met sulke staatsamptenare sal deal. Die twee verdagtes word binnekort in die plaaslike landdroshof verwag. Hulle word aangekla van diefstal, die besit van dagga, die besit van skerp ammunisie en handel in dagga. Brig. Tembinkosi Kinana, ’n polisiewoordvoerder, sê die polisiebeamptes het eers lasbriewe gekry om die huis te deursoek. Daarna het hulle die huis deursoek en op die gesteelde en onwettige goed afgekom. Dié is die tweede gesondheidswerker van die departement wat die laaste maande gearresteer is vir die besit van gesteelde medisyne. Borgtog In Augustus verlede jaar is ’n 65-jarige werker van die Cecilia Makiwane Hospitaal in Mdantsane ook daarvoor gearresteer. Die verdagte is intussen uit op borgtog.