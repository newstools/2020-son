OOR net ’n paar dae is dit weer tyd vir die jaarlikse kykNET Fiëstas. Vanjaar is die 10de bestaansjaar van die kykNET Fiëstas. Die doel van dié geleentheid is om die beste teaterwerke van die afgelope feesjaar te vereer. Debuutproduksies op die land se grootste ses vervaardigende Afrikaanse kunstefeeste – US Woordfees, KKNK, Suidoosterfees, Innibos, Vrystaat Kunstefees en Aardklop – kom in aanmerking vir dié gesogte pryse. Vanjaar se seremoniemeester is die veelsydige akteur en komediant Casper de Vries, wat jou met sy skerp humorsin gaan vermaak. Casper word bygestaan deur gasaanbieders. Hulle is die Suidooster-akteur Dean­ John Smith, June van Merch van Sara Se Geheim en die Tussen Ons-aanbieder Success Lekabe. Die gaskunstenaars sluit van Suid-Afrika se grootste ikone in: Amanda Strydom, Emma van Heyn, Germandt Geldenhuys, Ilse Klink en Nataniël. Kyk ook uit vir optredes deur die operasangeres, Nombulelo Yende, Eet Kreef! (Laudo Liebenberg, Frank Freeman, Mikhaela Kruger, Schalk van der Merwe en Sheldon Yoko), die kome­diant Ian Young, die Kaapse Filharmoniese Jeugorkes, die Cape Town Opera Chorus en die New World Dance Theatre. Die kykNET Fiëstas vereer ook jaarliks legendes vir hulle lewenslange bydrae tot die teater- en vermaak­bedryf. Dit is vir hulle ’n groot voorreg om vanjaar die volgende mense te vereer: Elize Cawood: ’n legende vir haar bydrae tot teater, film en televisie; Virginia Davids: ’n legende vir haar bydrae tot opera en musiek; Janice Honeyman: ’n legende vir haar bydrae tot die kunste; en Pieter-Dirk Uys: ’n legende vir sy bydrae tot die kunste.