DIE polisie soek inligting nadat ’n jong man Sondag in Uitenhage doodgeskiet is. Die oorledene was Keanan Magnie (23). Kapt. Gerda Swart, ’n polisiewoordvoerder, sê die voorval het omstreeks 16:30 by die Willow Dam in Channer­straat, Uitenhage, plaasgevind. Volgens Swart het twee gewapende mans op Magnie losgebrand terwyl hy saam met vriende gesit het. Die skieters het ná die voorval van die toneel af weggehardloop. Magnie het veelvuldige skietwonde in die bolyf opgedoen. Hy is op die toneel dood verklaar. Verantwoording Volgens Swart is die motief vir die skietvoorval in dié stadium onbekend. Sy sê die saak word ondersoek. Brig. Ronald Koll, Uiten­hage se waarnemende groepbevelvoerder, veroordeel die skietvoorval. Hy het opdrag gegee dat die oortreders tot verantwoording gebring word. Die Stop Misdaad-nommer kan ook gebel word by 086 001 0111. Inbellers kan anoniem bly en alle inligting sal vertroulik gehanteer word.