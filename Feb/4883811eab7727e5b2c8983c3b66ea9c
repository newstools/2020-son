SKOOLSKOENE wat hulle gaan help om ’n tree vorentoe in die lewe te gee. Leerders aan die Primêre Skool Edendale in Manenberg is Donderdag verras toe werkers van die Coca-Cola-maatskappy 113 paar nuwe, blink skoolskoene aan hulle oorhandig het. Die mooiste van alles is dat die werkers die hand in hulle eie sakke gesteek het om by te dra vir die geskenk aan die leerders. Toe die verslagspan by die skool opdaag, het Son se fotograaf Peter Abrahams omtrent flashbacks gekry oor die dae toe hy nog daar op skool was. Ironies genoeg sal Abrahams, nes die skool, vanjaar sy 50ste verjaardag vier. Faadila Ryklief, die skoolhoof, beskryf die geskenk as ’n blessing. Ryklief, wat met die opgewonde kindertjies gepraat het, sê dis ’n groot toeval dat hulle die skoene juis dié maand gekry het. Help “Die maand se tema by die skool is die waarde van vriendelikheid. “Vriendelikheid gaan nie net oor geld nie. Vriendelikheid is ’n aksie waarin mense ander mense help.” Ryklief voeg by dat die kinders nog jare lank die waarde van die skoolskoene aan hulle voetjies sal voel. Romeo Langenhoven, die streekverkoopbestuurder van Coca-Cola Peninsula Beverages, sê vir hom was dit meer as net om vir kinders nuwe skoene te gee. “Dis ’n voorreg om hier te wees. Dit laat my ook terugdink aan my skooljare, toe ek nes hulle drome gehad het.” Aan die leerders sê hy: “Al wat ek wil sê, is jy kan daai droom bereik. Soms kyk jy na jou omgewing, jou klere, dan voel jy ek is hier gebore om hier te bly, maar dit hoef nie so te wees nie.” Langenhoven het die kinders aangemoedig met die woorde dat die eerste stappe by die skool begin. “Daar is ’n hele wêreld wat daar buite vir julle wag. Alles gaan vandag daaroor of julle geleenthede kan aangryp wat na julle kant toe kom.” Voor die kinders hulle skoene gekry het, het hulle met groot pieringoë voor hulle gekyk en wou weet of die skoene dan nou regtig hulle s’n is. Om hulle dankbaarheid te wys, het die pragtige leerders toe ’n lekker show van sang en dans aan die blessers gegee. Jy kan die video hiervan by www.son.co.za gaan kyk. 