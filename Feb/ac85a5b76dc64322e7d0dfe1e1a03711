’N CHINESE dokter wat gestraf is nadat hy alarm gemaak het oor die nuwe corona-virus, het Vrydag weens die virus beswyk. Dit het tot hartseer en woede gelei oor dié krisis wat al sowat 800 lewens geëis het, berig Reuters. Minstens 35 000 mense is al besmet met die virus wat dr. Li Wenliang, ’n oogarts, en sy kollegas laat in Desember aan die lig gebring het. Sedertdien het die siekte regoor China versprei waar miljoene mense in stede onder kwarantyn is. Die paniek neem wêreldwyd toe omdat 347 gevalle al in 24 lande gediagnoseer is. ’n Plesierboot onder kwarantyn in Japan het ook 64 siekes aan boord.