DIE uitslag van die game het seergemaak. Só het die Alastair Theys, rugby-afrigter van CPUT, gereageer nadat sy span Vrydagaand in Bellville ’n skok­nederlaag van 12-22 teen die WSU gely het. Dit was sy eerste Varsity Shield-kragmeting van die seisoen. Die Tekkies is die verdedigende Varsity Shield-kampioen. Die fans het dalk ’n bietjie meer van hulle span verwag teen die besoekers van Oos-Londen. Theys glo sy span het dalk die verkeerde taktiek in die game toegepas. Hy het oor sy span se vertoning gesê: “Ek dink hulle (WSU) het ons fisiek oordonder. “In die eerste helfte moes ons meer na ons sterk punte in die wye kanale gespeel het. “Ons moes die bal baie meer wyd gespeel het. Voortbou “Ek was egter baie happy met die karakter wat die manne gewys het. “Hulle het nooit tou opgegooi nie. “Dis iets waarop ons kan voortbou. “Dit sê baie dat die manne steeds hard geveg het om in die doodsnikke ’n drie te druk – al was die stryd reeds gewonne.” Al was Theys nie gelukkig met die nederlaag nie, is daar aspekte van sy span se vertoning teen die All Blacks wat hy as positief beskou. “Ja, die uitslag het seer­gemaak, want ons het hard gewerk vir die game. “Die feit dat die manne aan die einde van die eerste helfte baie goed gespeel en boonop die game op ’n hoë noot geëindig het, is die positiewe aspekte wat ons uit die game kan vat. “Ons kan beslis daarop voort­bou vir ons volgende game – teen TUT in Tshwane,” het hy bygevoeg. 