’N MAN van KwaZulu-Natal is vir lewenslank mang toe gestuur omdat hy sy eie dogter oor ’n tydperk van 11 jaar verkrag het. In 2018 het die meisie haar donker geheim met ’n vriendin gedeel. Dit het toe uitgekom dat die meisie reeds van die jong ouderdom van sewe jaar deur die pa verkrag is. Kapt. Nqobile Gwala, ’n polisiewoordvoerder, sê die saak is by die Brighton Beach Polisiestasie gemaak waarna hulle opgetree het. Die 51-jarige verkragter gaan nou sy tyd agter tralies deurbring. Lt.genl. Khombinkosi Jula, provinsiale kommissaris, het die meisie geprys dat sy deurgedruk het om die saak teen haar pa te maak en daardeur seker te maak dat hy nie wegkom met sulke liederlike optrede nie. Jula moedig enige slagoffer aan om nie stil te bly nie en dit dadelik aan te meld. Hy het die vonnis van die pa genoem as voorbeeld van wat met oortreders sal gebeur. – News24