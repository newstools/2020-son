’N BAAISE vrou wat derduisende rande van die NG Kerk in Noordeinde gesteel het, gaan die volgende vier jaar agter tralies deurbring. Elizabeth van Deventer is gister in die Baaise handelshof deur landdros Lionel Lindoor gevonnis. In sy vonnisoplegging het Lindoor gesê hoewel Van Deventer se steal­ing spree reeds ag jaar gelede begin het, is haar kerk steeds verlam. Hy het gesê die impak van haar diefstal is so erg dat kerkgangers, meestal pensioenarisse, nou te skepties is om hulle tiendes te gee. Tog voel Lindoor die feit dat Van Deventer remorse wys, moet in ag geneem word in haar vonnisoplegging. Ná afloop van die vonnisoplegging het Van Deventer se legal eagle aangedui sy gaan nie teen die vonnis appelleer nie. Van Deventer het ten tyde van die voorval in ’n administratiewe hoedanigheid by die NG Kerk in Noordeinde gewerk. Haar pligte het onder meer behels die uitskryf van kwitansies en die bank van alle geld wat die kerk ontvang. Die klagstaat lui dat die kerk Sondae in die kerkdiens kontant­donasies van sy lidmate collect. Die diakens tel en hou boek van die geld. Hulle sit die geld dan om veiligheidsredes in ’n kluis op die kerk se perseel. Van Deventer het weens die aard van haar werk toegang tot die betrokke kluis gehad. Dit was haar job om die geld te bank. Van 2012 tot 2018 het Van Deventer gereeld die inkomstes geshortbank. Sy het vroeër skuld erken op ’n diefstalklag. Dís nadat sy R440 011,90 kontant – wat die eiendom van die kerk is – gesteel het. Verlede jaar het Ella Randall­, ’n gewese ouderling, in die saak getuig dat die kerk ná die diefstal op sy knieë is. Volgens Randall is die kerk se geldsake so benard dat die dominee op vervroegde pensioen moes gaan. Sy het gesê omdat die dominee ’n pakket van R550 000 moet ontvang, moes die pastorie verkoop word. Volgens haar gaan geld vir ’n ruk belê word om rente te trek sodat die dominee sy pakket kan kry. Randall het gesê Van Deventer se aksies het wrywing in die kerkraad veroorsaak. Die helfte van die raad wou Van Deventer behou, terwyl die ander helfte haar wou laat gaan. Volgens Randall is die kerk vinnig besig om leeg te loop. Volgens haar is daar in hierdie sta­dium tussen 40 en 50 lidmate in die kerk. Randall het getuig die meeste van die lidmate is bejaard. Sy het gesê sedert Van Deventer se diefstal op die lappe gekom het, wil die oumense nie meer hulle bydraes gee nie omdat hulle bang is dié geld word ook gesteel. Volgens haar kry die meeste van die oumense Sassa-toelae. Randall het voorts getuig Van Deventer het geen berou getoon nie. Randall het gesê die kerk se maandelikse surplus is sowat R2 000, maar dan is die dominee wat intussen op ’n kontrakbasis aangestel is, nog nie eens betaal nie. Volgens Randall sien sy nie eintlik ’n pad vorentoe vir die kerk nie. Sy dink nie die situasie kan gered word nie. Randall het getuig die kerkgebou moet dalk verkoop word. ’n Ander opsie is dat die gemeente met ’n ander een saamsmelt.