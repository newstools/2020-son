DRIE mense is gearresteer nadat hulle 'n ambulans, wat tydens 'n betoging in Port Elizabeth aan die brand gesteek is, gestrip het. Die ambulans was Woensdag om 19:45 oppad na Vastrap toe 'n petrolbom in Standford Road deur die venster gegooi is. Kol. Priscilla Naidu, polisiewoordvoerder, sê die bestuurder en ander bemanning het uitgespring en weggehardloop. "Die voertuig het uitgebrand. 'n Ander ambulans, wat oppad was om die kollegas by te staan, is ook met klippe bestook," sê Naidu. Die verdagtes,  tussen die ouderdom van 20 en 25, is Donderdag gearresteer. Brig. Tembinkosi Kinana, ook 'n polisiewoordvoerder, sê 'n tow truck, wat Donderdag die uitgebrande ambulans moes gaan haal, is ook met klippe gegooi. Die tow truck is toe eers na die polisiestasie in Bethelsdorp voordat hulle weer terug gegaan het. "Toe hulle naby die ambulans kom, het hulle gesien hoe mense besig is om die voertuig te strip," sê Kinana. "Die polisie het agter hulle aangehardloop en drie mense gearreteer. Hulle is aangekla op klagte van diefstal uit 'n voertuig." Nog 'n voertuig is ook tydens die voorval aan die brand gesteek. -  News24