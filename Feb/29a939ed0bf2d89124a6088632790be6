NOG drie verkoolde lyke is Sondagmiddag in die plakkerskamp Overcome Heights naby Muizenberg gekry. Die onbekende mans is in ’n voorval van mob justice op die sportveld aan die brand gesteek. Hulle is onherkenbaar verkool en is na verneem word lewend aan die brand gesteek. Twee maande terug is twee mans van Overcome Heights op die sportveld eers erg aangerand. ’n Matras is toe op die mans gegooi en aan die brand gesteek. Hulle het verkool. Dit kom nadat daar onmin tussen die bruin en swart inwoners van die plakkerskamp Overcome Heights ontstaan het. Die tweespalt tussen die groepe inwoners gaan oor die toename in inbrake en rooftogte wat die laaste tyd in die gebied plaasvind. Die drie slagoffers van Sondag se voorval moet nog geïdentifiseer word. Een van die gemeenskapsleiers, wat verkies om anoniem te bly sê: “Dis ’n groep swartes wat hulleself buurtwaglede noem. “Een van die drie wat aan die brand gesteek is, se hok is verlede week deur die sogenaamde buurtwaglede afgebreek oor hy glo mense beroof en by huise inbreek. “Hulle het gister na die buurtwaglede gegaan om te vra of hulle weer hulle hok kan opslaan. “Hulle is toe aangerand en na die sportveld geneem, waar hulle aan die brand gesteek is. “Dit is verkeerd en hulle mag nie dit doen nie. “Ons kinders kan dit nie eens later as 21:00 in die aande buite waag nie, dan word hulle verjaag en aangerand.” Volgens die gemeenskapsleier is vyf swart en twee bruin persone die laaste tyd in voorvale van mob justicee uitgebrand. Volgens Frank Bokhorst, voorsitter van die Muizenberg Gemeenskapspolisiëringsforum, vermoed hulle dit is ’n vigilante-groep wat vir die voorvalle verantwoordelik is. Bokhorst sê: “Die misdaad in die area is baie hoog, veral inbrake en rowery. Die mense neem die reg in eie hande, want die polisie kan hulle nie altyd beskerm nie.” Die cops het ná die voorval gister versterkings in die area ingestuur en om kalmte te bring. Volgens brig. Novela Potelwa, ’n polisiewoordvoerder, is ’n driedubble moordsaak geopen en word die omstandighede rondom die moorde nog ondersoek. Niemand is sover gearresteer nie.