CALITZDORP. – Die dorp se inwoners vrees die vele los­loper pit bulls, asook dié wat aan kettings saam met hulle base in die strate paradeer. Kakie Willemse, ’n buurtwaglid, sê: “Verlede week is ’n man in die straat byna verskeur deur een van dié gevaarlike losloper pit bulls. “Was dit nie vir die gemeenskap nie, kon die man doodgebyt gewees het.” In die jongste voorval het ’n losloper pit bull ’n jong man aan sy knaters beetgekry – en nou is die tonge los. ’n Ingeligte sê: “Die jong man en sy girly het buite gespeel. Toe het die pittie hulle natuurlik dopgehou. “Nou weet ek nie of die pittie toe ook lus geraak het hier in die maand van die liefde nie. “En terwyl die ou nog die meisie so speel-speel vashou, toe slaan pittie se kind toe. “Die pittie kraak toe die dop van die ou se eiers.” Daar was ’n verskriklike geskreeu soos die arme jong man probeer voel het of sy kroonjuwele nog in plek is. Son het die jong man gaan soek, maar kon hom nie opspoor nie. Ons het wel sy ma langs die pad gekry. Sy het die voorval bevestig.