DAAR is nou een onoorwonne span minder in die Oos-Kaapse Super14-kompetisie. African Bombers het Saterdag in die Zwide Sta­dium ’n moeilike tyd gehad, maar eindelik met 30-11 oor die besoekende Kruisfontein geseëvier. Kruisfontein was voor dié game onoorwonne. Die Kruisfonteiners dink hulle kon beter gevaar het, veral aangesien die rustydtelling net 7-3 in Bombers se guns was. Shaun Wind­vogel, verteenwoordiger van Kruisfontein, sê hulle het veral in die eerste helfte gesukkel om hulle kanse te benut. “Ons moes in die eerste helfte baie beter gevaar het. Ons het die eerste 30 minute gedomineer en baie kanse gehad. Ongelukkig het ons dit nie gevat nie. Dit was op die dag die groot verskil.” Windvogel sê hulle moet nou regroup en voor die volgende wedstryde na hulle foute kyk. “Ons het ’n hele paar moeilike wedstryde wat kom. “Swallows is steeds onoorwonne in die kompetisie en hulle het weer goed gedoen deur Trying Stars te klop. “So, daar is baie werk wat in die week vir ons wag.” Bombers het nou vier agter­eenvolgende oorwinnings behaal. Dit lyk of hy heelpad sal gaan in die kompetisie.