KEAGAN Fortune is besig om sy voete as besluitnemer in die Varsity Cup te vind. So glo Lionel Langenhoven, rugbyafrigter van die Universiteit van Wes-Kaapland (UWK). Dié jong losskakel het laas Maandag ’n groot rol in sy span se eerste sege in vanjaar se kompetisie gespeel. Dit was boonop ’n wegwedstryd teen die Universiteit van die Vrystaat se Shimlas. Fortune het in die doodsnikke met ’n strafdoel geslaag vir Udubs se eerste Cup-punte. Langenhoven erken in die nederlaag teen Wits in Bellville was Fortune nie op sy beste nie. In die vyf jaar dat hy dié spelskepper ken, het Langenhoven egter geleer om hom nie te veel instruksies te gee oor hoe om te speel nie. Hy sê: “Ek steun verskriklik baie op Keagan. Hy is ’n baie impulsiewe speler. “Ek het geleer in die vyf jaar dat ek met hom werk, hoef jy hom nie te veel opdragte te gee nie. “Hy moet speel wat voor hom is. Ja, hy maak foute, maar niemand is perfek nie. Wanneer die groot oomblik egter daar is, kom hy deur. “Ek het voor die Shimlas game aan hom gesê ek voel hy kan ’n man of the match performance insit, want hy is nie onder die druk van ’n tuiswedstryd nie, waar die verwagtinge hoog is.” Fortune sal egter vandag in ’n Kaapse derby teen Ikeys (Universiteit van Kaapstad) moet wys hy kan die druk daarvan om by die huis te speel, verwerk. Verhang Laas seisoen op Ikeys se tuisveld het Udubs in die doodsnikke verloor. Langenhoven en sy span sal die bordjies dus wil verhang in die UWK Stadion (19:00). Dit word ook op SuperSport se kanaal 201 uitgesaai. Die Maties (Universiteit Stellenbosch) kom in die Danie Craven Stadion (ook 19:00) teen die Sentrale Universiteit vir Tegnologie (SUT) te staan.