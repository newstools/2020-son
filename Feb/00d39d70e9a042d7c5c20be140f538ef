JÜRGEN Klopp, manag­er, beweer hy’s min gespin daaroor dat sy span, Liverpool, met 0-1 agter is ná die eerste been van hulle Cham­pions League-stryd in die ronde van 16. Atlético Madrid was Dinsdagaand die Reds se baas op die sokkerveld, maar Klopp het ná die game gesê dit is nie juis iets nie. Vir die Reds was die terugkeer in die Wanda Metropolitano Sta­dium egter hartseer. Dis waar hulle laas jaar dié titel teen Tottenham Hotspur gewen het. Vra Die Reds is bekend vir massiewe terugvegpogings in Champions League-uitklopwedstryde. Vra maar net vir Barcelona wat laas jaar op Anfield met hulle gebeur het. Klopp se span het toe sommer met 4-0 gewen en met 4-3 deurgedring tot die final. Lionel Messi en sy Barça-spanmaats het op hulle Camp Nou met 3-0 koning gekraai oor die Reds, maar toe die loesing van hulle lewe ontvang. ’n Mens kan dus verstaan hoekom Klopp nie juis veel dink oor ’n agterstand van 0-1 nie. Enigste Hy het wel gal gebraak oor hoe die skeidsregter die match gehanteer het en hoe Sadio Mané, sy ster-doelskieter, geteiken is. “Hy is (beslis) geteiken,” het Klopp aan AFP gesê. “Sadio het in die eerste helfte ’n goeie game gehad, maar die enigste ding wat hulle (Atlético) wou doen, was om seker te maak hy kry ’n geel kaart. “Na my mening het ons nie dié game verloor nie. Dit is nou eers halftyd; die telling is maar net 1-0. “Skeidsregters moet kan sterk staan in ’n atmosfeer soos vanaand s’n. Dit was duidelik nie maklik nie.” Oor die tweedebeen-ontmoeting met Atlético op Anfield het Klopp gesê: “Ons mense gaan gereed wees. “Welkom by Anfield! Dis nog nie verby nie.”