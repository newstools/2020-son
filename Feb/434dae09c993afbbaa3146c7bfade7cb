DIE Springbok-rugbykaptein, Siya Kolisi, het die tennis­legende Roger Federer met ope arms ontvang. Die Switserse tennisspeler is tans in Kaapstad vir Vrydag se vertoonwedstryd in die Cape Town Stadium teen die Spanjaard Rafael Nadal. Kolisi het in die sosiale media foto’s en ’n video gepost waar hy en Federer mekaar ontmoet en tennis speel op ’n make-shift baan. Federer, wat 20 Grand Slam-titels het, het vroeër laat weet dat hy nie môre die Stormers en die Bulls se Superrugby derby op Nuweland sal bywoon nie oor hy familie-sake aan die gang het. Sy ma is in Suid-Afrika gebore. Boodskap Federer vertel dat hy met verlede jaar se Wêreldbekerrugby-eindstryd besig was om hare te laat sny in Zürich. Maar sowat tien minute nadat die Springbokke die World Cup gewen het, het hy vir Kolisi en die Bokke ’n boodskap gestuur om hulle geluk te wens. Nadal en Federer speel in die sesde vertoonwedstryd teen mekaar vir die Roger Federer Foun­da­tion. Tot dusver het die foundation $52 miljoen (so R770 miljoen) ingesamel vir onderwys-en atletiekprogramme vir kinders van Afrika. Uitgesaai Buiten Federer en Nadal se wedstryd gaan Federer en die Microsoft-miljardêr, Bill Gates, ’n dubbelspelwedstryd teen Nadal en Suid-Afrika se voorste komediant, Trevor Noah, speel. Dié wedstryd begin om 19:30. Albei wedstryde word op Super­Sport se kanaal 201 uitgesaai. Die hoofwedstryd begin om 20:30 – News24