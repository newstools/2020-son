VONNISVERRIGTINGE in die moordsaak van die soldaat Preston Titus is gister in die rondgaande hooggeregshof in Oudtshoorn vir nog ’n maand uitgestel. Dit was omdat die voorvonnisverslae nog nie beskikbaar was nie. Die vermoorde soldaat se vrou, Magdaleen, en haar medebeskuldigde, Justice Mooi, is in November verlede jaar deur regter Nolwazi Boqwana aan die moord op haar man en aan regsverydeling skuldig bevind. Die regter het gister verduidelik waarom die vonnisverrigtinge nie kan voortgaan nie en die saak tot 2 Maart uitgestel. “Ons almal wil sien dat die saak afgehandel word, maar sonder die verslae kan dit nie gedoen word nie,” het sy gesê. Volgens haar het sy twee weke gelede kennis gekry dat die verslae nie teen gister voltooi sal wees nie. Sy is egter deur die onderskeie departemente verseker dat dit wel oor ’n maand beskikbaar sal wees.