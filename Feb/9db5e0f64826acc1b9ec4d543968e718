DIE beste ding van die South­ern Kings se wedstryd Sondag in Wallis teen die Scarlets is dat hulle wel in ’n stadium ’n kort ruk voorgeloop het. Die Scarlets het ses drieë gedruk teenoor die Kings se twee en sodoende ’n bonuspunt-oorwinning van 36-17 behaal. Ná drieë deur Howard Mnisi en Christopher Hollis en twee doelskoppe deur Demetri Catrakilis was die telling in die 50ste minuut 17-12, maar te veel foute het die Kings aan die einde weer duur te staan gekom. Die Kings se breier, Robbi Kempson, sê daar is paar positiewe punte om weg te neem uit die wedstryd. Hy dink wel daar was in die tweede helfte gans te veel foute. “Ek voel as ons by ons wedstrydplan gebly het, kon ons ’n beter uitslag gehad het. “Klein foute het die momentum in die Scarlets se guns begin swaai,” het Kempson gesê. Met dié uitslag het die Kings nou 11 nederlae beleef in hulle 12 wedstryde dié seisoen. “Dit was weereens ’n hele paar foute van sekere individue wat die span gekos het. “Dit is iets waaraan ons weer ernstig moet aandag gee as ons uitslae wil omdraai. “Die getal foute het net meer en meer geword. Dit het die Scarlets al hoe meer op die voorvoet gesit totdat ons dit nie later kon stop nie.” Die Kings keer nou terug na Suid-Afrika. Die span gaan gereed maak om Connacht op 1 Maart in die Nelson Mandelabaai Stadion te pak.