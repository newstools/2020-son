DAAR is ’n gevoel van optimisme in die voortgesette soektog na Tazne van Wyk (8). Die meisie van Elsies­rivier het Vrydag spoorloos verdwyn nadat sy na ’n huiswinkel oorkant haar ouerhuis gegaan het. Die Mitchells Plain Crisis Forum het vir Maandagaand ’n gebeddiens gereël. Volgens Sandy Lawrence is dít ’n “roepe na God om saam te werk”. Lawrence sê hulle glo vas God sal gebede beantwoord. “Ons werk almal saam om haar te vind, maar ons makeer ’n higher power – Iemand wat alles sien, alles hoor en alles weet.” Lawrence sê hulle sal eers ophou wanneer hulle Tazne gevind het. Rdl. Beverley van Reenen het die skare toegespreek en hulle aangemoedig om positief te bly. “Ons weier om te glo dat ons Tazne soos Courtney (Pieters) gaan kry. “Ons sal die strate bly deursoek om seker te maak dat sy veilig gevind word.” Van Reenen het ook die platform gebruik om mense te rally om saam te staan. Sy het gesê: “Ons kinders is ons engele. “Wanneer die Here engele aan ons gee, is dit ons verantwoordelikheid om agter hulle te kyk.” Die verdwyning van klein Tazne lê swaar op die hart van Dan Plato, mayor van die Stad Kaapstad. Hy het die gemeenskap versoek: “Moenie stilbly as jy iets weet nie. Praat. “Moenie die mense wegsteek nie. Jy kan ’n kind se lewe red. Jy kan dit anoniem doen.” Plato het ’n versoek aan die nasionale regering gerig om nie verkragters en moordenaars vry te laat nie. Hy het gesmeek: “Elke keer dat so iets gebeur, is dit iemand wat klaar in die tronk was wat dit veroorsaak het. “Dis tyd dat ons by die basiese dinge begin: Hou hulle binne.”