DIE Pinkstervlamme gaan val ... Só vertel Jonathan Rubain, stigterslid van die gospelgroep Seuns van Sion. Hulle bied op 22 Februarie ’n konsert aan. Rubain vertel: “Ons is opgewonde oor dié konsert. Hierdie keer is dit groter en beter, alles tot eer van die Here. “Ons tree tans op met gratis konserte oral in Kaapstad en omliggende dorpe en dit bring ons groot vreugde om die honger vir die evangelie by gelowiges te sien. “Ek weet dis nie altyd maklik nie, want daar is baie uitdagings, maar die Here gee ons krag. “Toe Paulus en Silas in die tronk was, het hulle omstandighede baie ongunstig gelyk, maar hulle het deurgedruk en aangehou om die Here te prys totdat die deurbraak gekom het.” Verander “Wanneer die stryd op sy hewigste is en jy voel jy kan nie meer nie, tree die Here in en gee jou die oorwinning. “Daar is so ’n krag in Pinkster-koortjies. Wanneer ’n mens in eenheid die Here loof en prys, verander jy die atmosfeer.” Julle kan uitsien na trefferkoortjies van Seuns van Sion soos “Jesus Verbaas My Elke Keer” van Roland Miggels, Kurt Coetzee se “Verlustig Jou in Hom” en Rubain se bekende lied “Roep Sy Naam”. Die konsert Pinkster in GrandWest vind op 22 Februarie in die GrandWest Casino se Grand Arena plaas. Dit begin 19:00 en kaartjies kos R100 (staan) en R130 (sit) by Computicket. Die kunstenaars wat gaan optree, is Seuns van Sion, Don Vino, August West, Pearl Adams, Spencer Kennedy­, Alton Zakay, Colin van Staden en Owen Quickly.