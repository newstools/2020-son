DIE Stormers is tot dusver nog onoorwonne in vanjaar se Superrugby-kompetisie, maar die Kapenaars het self erken dat hulle steeds nie vanjaar volgens hulle volle potensiaal gespeel het nie. En wanneer John Dobson (afrigter) se span môre op Nuweland teen die Jaguares te staan kom, sal hy met ’n verbeterde vertoning vorendag wil kom. Die Stormers het laas week op Ellispark in Johannesburg ongelooflike karakter gewys deur die Lions in die doodsnikke met 33-30 te troef. Die Jaguares het die Reds laas week in Buenos Aires met 43-27 kafgedraf. Die Jaguares is gelaai met internasionale spelers. Laas jaar het hulle bo-aan die Suid-Afrikaanse afdeling van die Superrugby-kompetisie geëindig. Hulle het ook vir die eerste keer in hulle geskiedenis die finaal gehaal. Hupstoot Gonzalo Quesada (afrigter) se span het ’n sterk pak voorspelers en ’n gevaarlike agterlyn, wat die Stormers se verdediging tot die uiterste gaan beproef. Jaco Coetzee, losvoorspeler, en Herschel Jantjies, Springbok-skrumskakel, se terugkeer van ’n besering behoort die tuisspan ’n groot hupstoot te gee. Coetzee was voor sy besering uitstekend by die afbreekpunte, terwyl Jantjies die vermoë het om ’n wedstryd met sy vlymskerp breekslae agter die oond in ’n oomblik van briljantheid te kan verander. Die Stormers se verdediging was tot dusver rotsvas. Hulle het nog nie ’n punt in vanjaar se kompetisie op Nuweland afgestaan nie. Die Stormers se skrum is hulle sterk punt. Springbokke soos Steven Kitshoff, Scarra Ntubeni en Frans Malherbe behoort te sorg vir dominansie in dié aspek van die spel. Wilco Louw gaan sy 50ste game van die bank af speel. Met X-faktor-spelers soos Damian Willemse, Dillyn Leyds, Sergeal Petersen en Seabelo Senatla onder andere in die agterlyn, het die Stormers se aanval nog nie gekliek nie. Die Jaguares het laas week teen die Reds gewys hulle is ’n span wat nooit tou opgooi nie. Hulle is nie net fisiek nie, maar het ook die vermoë om drieë van enige plek op die veld te druk Die Kapenaars gaan dus behoorlik op die proef gestel word. Die STORMERS se span is: Dillyn Leyds, Sergeal Petersen, Ruhan Nel, Jamie Roberts, Seabelo Senatla, Damian Willemse, Herschel Jantjies, Juarno Augustus, Pieter-Steph du Toit, Jaco Coetzee, JD Schickerling, Salmaan Moerat, Frans Malherbe, Scarra Ntubeni, Steven Kitshoff (k). BANK: Chad Solomon, Ali Vermaak, Wilco Louw, Chris van Zyl, Johan du Toit, Ernst van Rhyn, Godlen Masimla, Jean-Luc du Plessis.