’N ONNIE se moer het vinnig gestrip toe dit aan die lig kom dat hy nie weer aangestel is in sy pos nie. Dié onnie, Harry Davids (’n skuilnaam), oorspronklik van Calvinia, was alreeds twee weke by die skool toe hy uitvind dat hy nie weer aangestel is nie. Die skool het hom einde Januarie laat kom, maar sonder enige geskrewe bewyse van sy nuwe aanstelling. Maandag het hy die sowat 365 km afgelê terug huis toe, want watter onnie sal aanhou werk as hy weet hy is “onwettig” op die skooljaart. Dié rare, hartseer voorval het vandeesweek by die Hoërskool SA van Wyk buite Springbok gebeur. Davids is ’n “skaars” handelsonderwyser wat in 2019 dringend by die skool moes kom uithelp. Die Noord-Kaapse departement van onderwys het toe ook eers voete gesleep om genoeg leerkragte aan te stel. Die ouers het hierna begin betoog en wou die skool toemaak. Davids was toe vir die jaar (2019) aangestel. Davids sê: “Ek moes Vrydag na Kimberley reis vir ’n werkswinkel. Die staatsvoertuig moes ek uitboek en drie ander onnies saamneem. Bevestig “Terwyl ek die vorms en ritmagtiging voltooi het, het die skool my laat weet dat ek nie aangestel was nie, volgens die departement.” Ná die werkswinkel het die vier teruggekeer Springbok toe met Davids vol worries. Nadat Davids Maandag by die skool opgedaag het, het die hoof die slegte nuus bevestig. Toe die nuus breek, was daar pandemonium by die skool. Leerders het blitsvinnig georganise en ’n plakkaatbetoging gereël. Davids was ’n baie groot aanwins. Net een leerder uit sy gr. 11- en 12-klas het aan die einde van die jaar gedruip. Volgens inligting was hy die eerste en enigste leerkrag wat Saterdae en Sondae klasse aangebied het om die leerders te help. Intussen het Geoffrey van der Merwe, onderwyswoordvoerder, gesê Davids sal onmiddellik weer aangestel word. ’n Skeptiese Davids sê egter hy wil eers alles op swart en wit sien voordat hy weer die lange tog na Namakwaland aanpak.