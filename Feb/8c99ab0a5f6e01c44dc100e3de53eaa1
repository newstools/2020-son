’N WEEK gelede sou mense nie die naam Lundi Msenge geken het nie, maar ná die afgelope Maandag se Varsity Cup match in Bellville is hierdie naam op alle sportliefhebbers se lippe. Dié boorling van Swellendam het Maandag twee keer die kwik binne die UWK Sportstadion laat styg met sy pragdrieë teen die UCT Ikeys. Lundi het amper alleen die Ikeys ore aangesit toe dié linkervleuel in die 56ste minuut, toe die tuisspan 12-31 agter was, ’n drie van sy span se halfgebied af ingehardloop het. Die spoedvraat het toe sowat nege minute ná sy eerste drie weer agter die pale gaan kuier en dié keer die skare behoorlik laat skreeu met hoe hy sy tweede drie met briljantheid afgerond het. Lundi het die bal diep in sy eie kwartgebied ontvang nadat James McDonald van Ikeys die bal veldaf gesool het. Lundi het besluit om te hardloop, hoewel dit eers gelyk het asof daar nie veel opsies is nie. Dit was toe dat Lundi homself “back” en voet in die hoek sit en die Ikeys se verdediging oopkloof om onder die pale te gaan druk. “Alles het so vinnig gebeur, maar ek het vir myself gesê hier moet ek iets doen. Dit was toe ek sien die gap gaan voor my oop en ek het dadelik geweet ek gaan score­,” beskryf Lundi sy spogdrie. Die Swellendammer is die jongste van vyf kinders. Hy het drie ouer broers, Cyril, Loyiso en Bonga, en ’n suster, Elthecia. Lundi het sy skoolloopbaan aan Worcester Gimnasium voltooi, waar hy aan sy rugbyvaardighede geskaaf het. Sy studie is vir hom net so belangrik en die boeke geniet dieselfde toewyding as sy rugby. Volgens Lundi is sy rugbytalent te danke aan die ondersteuning wat hy van sy familielede ontvang. “My broer Cyril ondersteun my al van my Laerskool Swellendam-dae af in enige sportsoort wat ek beoefen het. “Hy glo altyd in my en spoor my aan om in myself te bly glo. My broers is my grootste inspirasie.” Lundi sê sy eerstespan-afrigters, Bjorn Botha en Sole Willemse, het hom baie gehelp met rugby en ook lewenslesse geleer wat hy vir ewig saam met hom sal dra. Lundi en Cyril se pa is vroeg oorlede. Lundi kan nie veel van sy pa onthou nie, maar dat Cyril vir hom soos ’n vaderfiguur is. “Ons pa is oorlede toe ek nog jonk was en ek ken hom nie regtig nie, maar dis hoekom ek so baie opkyk na Cyril. Hy het ingetree en hierdie rol so gemaklik vervul. Ek respekteer Cyril en my ander broers en susters baie en is baie lief vir my familie.” Cyril (36), ’n instandhoudingsondersoeker van beroep, sê toe hulle pa afsterwe, het hy geweet hy sal as die vaderfiguur vir sy siblings moet intree en het nie teruggestaan toe sy siblings aan sy voordeur kom klop het nie. “Dit het baie natuurlik vir my gekom,” vertel Cyril. “Ek kon sien dat Lundi ’n natuurlike talent het en omdat ons ma en pa nie regtig my sport kon ondersteun nie, het ek geweet ek moes eenvoudig daai geleentheid vir Lundi probeer bied deur vir elke sport wat hy beoefen het, daar te wees.” Cyril moet by tye ’n gesonde balans handhaaf tussen ouer boetie en vaderfiguur, maar soms word hierdie spreekwoordelike lyn baie vaag. “Dis baie moeilik by tye om die rolle te onderskei. Partykeer wil ek intree en hom dissiplineer, maar dan moet ek ook net ‘step back’ sodat hy sy eie ding doen.” Cyril is steeds betrokke by Swellendam se rugbyklub as die eerstespan se voorspeler-afrigter. Lundi studeer tans regte by UWK en is ook ’n kranige krieketspeler. Die vleuel meen as hy sy loopbaan in krieket voorgesit het, sou hy nie rugby gespeel het nie. Natuurlik, soos vir baie jong rugbyspelers, is dit ’n droom om die Springboktrui oor sy kop te trek en vir Lundi kan dit dalk nie te ver wees nie. Selfs Herschel Jantjies het twee jaar nadat hy sy laaste Varsity-rugbywedstryd vir Udubs gespeel het, sy Springbok-buiging met twee wêreldklas drieë gemaak. “Ek sou graag internasionale krieket wou speel,” sê Lundi. “Daar word baie deur ons ander rugbyspelers in die land na Cheslin (Kolbe) en Herschel opgekyk. Hulle wys weekin en weekuit dat hulle goed genoeg is, al is hulle nie van die grootste manne nie. “Ek dink afrigters kyk nie meer na die grootte van spelers nie, maar wel na wat hulle op die veld kan lewer.”