“ONS is druggies, nie gangsters nie!” Só sê een van die vroue wat woon in die huis in Scorpio Road, waar huise gepetrolbom is. ’n Oproerige skare in Ocean­ View het vyf verskillende beweerde drug-huise gepetrolbom. Die vrou, ene Madonna, sê: “Ons het drugs verkoop, maar ons skiet nie gun nie. “Hoekom het hulle nie die huise afgebrand van die gangsters wat die kind doodgeskiet het nie?” Volgens Steward van Zyl, wat ook in die huis woon, was hulle besig om te eet toe hulle die geraas buite hoor. Van Zyl (33) sê: “Toe ek uitkyk, het ek die horde mense buite gesien. “Ek het uitgehardloop voordat hulle die huis met petrolbomme begin bestook het.” Norman Afrika (41) se huis is ook gepetrolbom. Hy woon in Apollo Way. Hy het saam met sy broers en susters in die huis gewoon. Sy suster Julia sê hartseer: “My een broer was nog in die huis toe hulle die huis aan die brand steek. “Hulle het die voordeur blokkeer dat hy nie kon uitkom nie. “Hy sou doodgebrand het as hy nie die agterdeur oopgetrap het nie.” Gatvol inwoners het verlede naweek ook na verskeie beweerde drug-huise toe gemarch. Die jongste voorval kom nadat Emaan Solomons, ’n sewejarige gr. 2-meisietjie, Dinsdagaand voor haar ouers se huis in Libra Road doodgeskiet is. Volgens Cathy Cronjé, die voorsitter van die polisiëringsforum, was daar ’n gebedsessie buite die huis waar die kind geskiet is. Cronjé sê: “Daar het mense vanuit Manenberg en Hanover Park gekom om dit by te woon. Aangerand “Onder die mense was lede van Pagad en G-Force. “Hulle het ná die gebedsdiens na die drug-huise gegaan. “Vyf huise is afgebrand en een persoon is erg aangerand. Hy is hospitaal toe geneem. Sy toestand is ernstig. “Die polisie het drie verdagtes in hegtenis geneem.” Haroon Orrie van Pagad het hulle gedistansieer van die brandvoorvalle. Orrie het gesê dit was nie hulle nie. 