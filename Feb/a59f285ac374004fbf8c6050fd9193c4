AGTEROS kom oor twee jaar in die kraal. Dit is nou as Danny Jordaan, president van sokker se beheerliggaam, Safa, die daad by die woord kan voeg oor die implementering van die Video Assistant Referee (VAR)-stelsel. VAR word nou al sedert die 2018 World Cup in Rusland in van Europa se voorste klubsokker-kompetisies en in ander sokkerlande gebruik. Die Engelse Premierliga ervaar ook nog groeipyne onder VAR nadat dié spogliga dit vanaf die begin van sy huidige seisoen begin toepas het. Altesaam 36 liga-kompetisies en 11 kontinentale kompetisies gebruik dié stelsel, sowel as goal-line-tegnologie. In Afrika is VAR egter nog ’n vreemde verskynsel, met net Marokko wat dit in sy plaaslike liga gebruik. Maar Jordaan sê hy hoop dat Suid-Afrika oor twee jaar ook VAR en goal-line-tegnologie kan gebruik. “Ek dink dit sal dié jaar en volgende jaar vat vir ons om gereed te maak om VAR te begin implementeer,” het Jordaan by ’n workshop vir 120 skeidsregters gesê. “Ons gaan saam met Fifa (wêreldbeheerliggaam) werk, want jy moet deur Fifa geakkrediteer word en seker wees dat jou infrastruktuur en personeel gereed is daarvoor.” Jordaan het verder gesê hy is ook baie tevrede met die aantal vroueskeidsregters wat die workshop bygewoon het. Baie vroueskeidsregters sowel as die mans het hulle Fifa badges­ ontvang. Volgens Jordaan gaan die Suid-Afrikaanse ref Je­rome Damon ’n baie belangrike rol speel in die implementering van VAR in Suid-Afrikaanse kompetisies. Damon was as ’n tegniese of assistent-skeidsregter lid van die aanvanklike groep toe VAR die eerste keer geïmplementeer word. Hy was daar gedurende die World Cup in Rusland, en hy gaan ’n instrumentele rol speel en vir Suid-Afrika die weg wys. “Ons gaan ook met die sportuitsaaiers vergader oor hoe dit gedurende wedstryde gebruik sal word. Een manier waarop ons dit kan implementeer, is om VAR gedurende wedstryde by stadions te hê, of dit van een sentrale plek af te implementeer. “Ons sal dan ook assistente moet VAR-opleiding gee,” het Jordaan gesê. Die Safa-baas sê ook hy weet dat VAR-implementering nie al sokker se probleme in wedstryde kan oplos nie, en sommige fans sal dalk ongelukkig wees met beslissings wat gemaak word. Hy het egter die versekering gegee dat die finale besluit in enige VAR-voorvalle op die skouers van die skeidsregter op die veld rus.