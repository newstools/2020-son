ASHTON. – Hy is nou ’n groot man. Jandré Antha (18) was onlangs bos toe en sy besnyding het vlot verloop. Jandré sê toe hy uit die bos gekom het, het almal hom bewonder. “Mense dink altyd dat dit net swart outjies is wat bos toe gaan. Nee, Coloureds gaan ook bos toe, soos ek,” sê Jandré spontaan. Volgens Jandré is sy pa ’n swart man en sy mammie ’n Coloured. “My pa het my vir die groot dag voorberei wanneer ek besny gaan word,” vertel Jandré. Volgens hom was hy vir meer as ’n maand in die bos en die grootmense het hulle geleer hoe om ’n man in die samelewing te wees. Jandré sê die eerste dag toe hy hom by die groep aangesluit het, moes hulle hulle kaal uittrek en met ’n wit middel van kop tot tone smeer. Uitlap Hy verduidelik dat dit ’n soort poeier is wat hulle teen insekte beskerm. Jandré sê: “Ongelukkig mag ons nie uitlap oor die besnydingsproses nie, maar wat ek wel kan sê, is dat die man wat dit gedoen het, die nodige papiere het om die besnyding te doen.” Jandré se daar was geen gevalle van initiates wat siek geword of gesterf het nie. Hy vertel: “Die laaste dag moes ons rooiklip aan ons gesigte smeer en almal moes deftig aantrek. Jandré voeg trots by: “Hulle noem ons toe krwala, wat groot man beteken.” Jandré sê as deel van die proses moet hy nou vir die volgende drie maande elke dag deftig aangetrek wees en hy moet ook die familieriem deeglik skoon hou terwyl dit genees.