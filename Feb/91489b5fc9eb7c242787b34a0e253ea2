DURBAN. – Dis ook nou nie iets wat aldag gebeur wanneer load shedding ons lewe ondraaglik maak nie. Beurtkrag het egter die lewe van ’n vrou van Durban nog ondraagliker gemaak. Sy het buite haar huis geëet toe daar load shedding was – en die ligte was natuurlik af. Dis net toe dat ’n Mosambiekse spoegkobra haar in die gesig spoeg – reg in haar oë. Die voorval het Woensdag gebeur toe die krag afgegaan het. Jason Arnold, ’n slangvanger, sê die vrou het natuurlik nie geweet die slang is in die omgewing – binne spoeg­afstand van haar af nie. “Sy het toe die spoeg in haar oë gekry,” sê hy. Arnold het die slang later gevang. Hulp Hy sê die vrou het onmiddellik haar oë met water uitgespoel. Maar haar oë was steeds baie pynlik en dit was erg ongemaklik. “As ’n mens jou oë binne 15 minute deeglik was nadat jy gespoeg is, behoort jy nie mediese hulp nodig te hê nie,” verduidelik Arnold. Die slangvanger se hulp is ingeroep en hy het die Mosambiekse spoegkobra gevang. Hy het die slang toe in ’n veilige omgewing losgelaat. Volgens Arnold is dit dié tyd van die jaar algemeen om kobras en mambas in dié deel van die land te sien. “Hulle is nie daar om jou enige kwaad aan te doen nie en dis belangrik om hulle ruimte te gee en nie in hulle spasie in te kom nie. “Hulle sal hulself net wil beskerm as hulle bedreig voel.” – News24