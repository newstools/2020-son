TALLE gemeenskappe het Sondag bymekaar gekom om standpunt teen kindermishandeling in te neem. Die dood van Tazne van Wyk het landwyd mense se harte geraak. Mayor Dan Plato het by die byeenkoms uitgevaar oor mans wat sulke wrede dade met vroue en kinders pleeg. Die agjarige Tazne van Elsiesrivier was twee weke vermis voordat haar vermeende moordenaar, Moyhdian Pangarker, verlede week haar lyk op die N1 buite Worcester aan cops uitgewys het. Pangarker is laaste saam die meisie by ’n huiswinkel oorkant haar huis gesien. Hy is verlede week in Cradock gearresteer. Pangarker het Vrydag in die Goodwood Landdroshof verskyn en sal op 17 April weer in die hof verskyn. Ná die hofverrigtinge het mense gesweer om nie meer toe te laat dat drughuise en suikerhuise in hulle gemeenskappe bedryf word nie. En nes hulle belowe het, was die eerste stop in Parow toe daar drie huise aan die brand gesteek is. Tazne is glo in een van dié huise aangehou. Boodskap Sondag het inwoners van Ocean View en New Horizons ook hulle griewe hieroor strate toe gevat. Buite Tazne se huis is ’n gebedsessie gehou waar ’n skare van meer as 2 000 mense vergader het om na die gesprekke oor die pad vorentoe te luister. Die paaie tot by die gesin se huis in Clarestraat was afgesper en sypaadjies was ook vol rouklaers. Die Kaapse burgemeester het ’n spesiale boodskap vir alle mans gehad. Hy sê die opvoeding oor sulke mishandeling moenie ’n vrou se verantwoordelik wees nie, maar moet by mans begin. “Daar moet na die manne in ons gemeenskappe gekyk word, want dis die mans wat die meisies wegvat. Ons kan dit nie meer toelaat nie!” Die vermoorde klein Courtney Pieters (3) se ma, Juanita, was ook in die skare. Haar trane het vrylik gevloei toe Plato oor haar dogter gepraat het. Plato wou weet wanneer mammas se trane en pyn oor die verlies van hulle kinders gaan ophou. Rdl. Beverley van Reenen het ’n beroep op die regering gedoen om meer aandag aan mense op parool te gee. Kortgeknip “Ons land het die mooiste grondwet, maar ons gebruik dit nie! Hulle het ons kinders gefaal.” Dr. Llewellyn MacMaster, moderator van die VGKSA se Kaapland-streek, sê: “Dié kind het ook drome gehad, maar dit is kortgeknip en sy is langs die N1 gelaat. “Hoe wreed is jy om dit te doen? Dis tyd dat ons verantwoordelikheid vat vir ons kinders.” 