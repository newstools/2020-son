’N GELDELIKE stryd tussen die inwoners van Elim en die Morawiese Kerk staan nou na die Kaapse hooggeregshof se kant toe. Dít volg nadat die kerk sy opsienersraad in Elim laas week voor die hof gedaag het oor ongeveer R1,7 miljoen se uitstaande skuld. Pierre Appollis, voorsitter van die raad, sê die gedoente kom al van 2013 af aan. “Ja, ons is verlede week met die hofdokumente be­dien. Die raad en die kleinboere van Elim is die verweerders.” Appollis sê hulle het tot 17 Maart om repliek te lewer op die aangeleentheid. “Maar die saak gaan waarskynlik voor die hof kom.” Volgens Appollis lê die kwessies tussen die kerk en die mense van Elim dieper as net die agterstallige skuld. Die kerk bestuur Elim. Die grond in Elim behoort grootliks aan die Morawiese Kerk. Dit word ook deur die kerk bestuur. MCISA Hold­ings hanteer die kerk se eiendom. Die Morawiese Kerk het dié maatskappy in 2007 vir dié doel gestig. Son verneem MCISA en die kerk wil die opsienersraad van sy powers strip. Dit sal verhinder dat die raad sake met die kleinboere en enige ander grondgebruikers doen. Deur dit sal alle grond­gebruikers direk met MCISA moet werk. Gelde sal dus direk aan hulle oorbetaal word. Appollis sê hulle het reeds advokate genader. “Saterdag sal daar ’n massavergadering met die advokate en die gemeenskap gehou word. “Van daar af sal ons die volgende stap kan bepaal.” Twee jaar gelede het die gemeenskap ook opgetrek teen die kerk. In ’n betoging is ’n memorandum oorhandig waarin hulle vra dat die kerk die bestuur van die dorp aan Elimmers moet gee en hulle grondwetlike regte moet erken. Dit is onduidelik hoe ver hulle met dié eise gekom het. Heenkome Die Morawiese Kerk bied al minstens twee eeue op sendingstasies vir mense ’n heenkome. Die sendingdorpies sluit Elim, Wuppertal, Genadendal en Mamré in. Eerw. Godfrey Cunningham, hoof van die Morawiese Kerk in Suid-Afrika, was gister in Wuppertal op besoek. Ook hy sê die kwessies is nie so eenvoudig nie. Cunningham het Son na sy kantoor genooi wanneer hy weer in Kaapstad is. As die partye nie voor 17 Maart ’n ooreenkoms bereik het nie, sal die saak op 23 Maart in die Kaapse hooggeregshof wees.