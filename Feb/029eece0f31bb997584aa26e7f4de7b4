DIE storm wil maar net nie gaan lê rondom die Independent Civics Organisation of South Africa (Icosa) se afdanking van twee gewilde raadslede nie. Alvina Abrahams (Drakenstein Munisipaliteit) en Henry Syster (Theewaterskloof) is onlangs in die pad gesteek – klaarblyklik weens ’n kopstampery oor hulle toelae vir raadslede se “tools of trade” (TOT). Die TOT is ’n ekstra finansiële hupstoot wat dienende raadslede van hulle betrokke munisipaliteit kry vir airtime en data om hulle pligte effektief te kan uitvoer. Maar Rodge Albertus, Icosa se nasionale woordvoerder, sê geen raadslede kry TOT-gelde nie. Albertus sê in alle politieke partye, ook in Icosa, moet openbare ampsbekleërs ’n finansiële bydrae tot hulle politieke party maak. “In Januarie 2018 het Icosa se nasionale sekretaris dit onder die aandag van die nasionale uitvoerende komitee (NUK) gebring dat van die raadslede sedert 3 Augustus 2016 nie hulle volle of regte partybydrae maak nie,” verduidelik Albertus in ’n verklaring. “Leiers Abrahams en Syster was ook lede van hierdie groep wat verkeerde bydraes gegee het, en hulle was in hierdie NUK-vergadering waar die kwessie opgehaal is.” Albertus sê hulle het in November 2018 opgelet Abrahams en Syster gaan voort om nie die korrekte partygelde te betaal nie. Albertus sê ’n dissiplinêre verhoor is toe in Virginia in die Vrystaat gehou. Abrahams het dit nie bygewoon nie. Abrahams het vroeër aan Son op Sondag gesê sy het die location van dié verhoor bevraagteken. “Hoekom moes ek so ver Vrystaat toe reis vir ’n dissi­plinêre verhoor waar ons nie eens ’n tak het nie?” het sy destyds gevra. ’n Ander dissiplinêre verhoor is toe in Montagu gehou, maar Albertus sê Abrahams en Syster se regsverteenwoordigers het hulle toe verwittig dat hulle kliënte nie die verhoor gaan bywoon nie omdat die verrigtinge na hulle mening onwettig is. Abrahams en Syster is toe albei in hulle afwesigheid skuldig bevind. Volgens Albertus het Icosa laas jaar op 1 Desember die dissiplinêre komitee se aanbevelings aanvaar en vervolgens Abrahams en Syster se lidmaatskap opgeskort. Randy Nell (vir Drakenstein) en Michell Matthews (vir Theewaterskloof) is intussen aangestel as die twee nuwe Icosa-raadslede.