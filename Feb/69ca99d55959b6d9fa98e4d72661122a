DIE werkloosheidsyfer onder jong mense in Suid-Afrika staan op byna 60%. As ’n mens so na dié statistiek kyk, lyk die pad vorentoe vir ons jeug maar donker. Baie het al moed opgegee om ’n werk te kry, maar daar is darem so ’n bietjie lig aan die einde van die tonnel. Vandeesweek het 140 graduates van die Chrysalis Academy in Tokai die eerste inisiatief oor werkassessering en loopbaanbewustheid by die Imperial Technical Training Academy bygewoon. Dis aangebied in samewerking met die departement van ekonomiese ontwikkeling en toerisme (Dedat). Die doel van hierdie inisiatief is om jong mense wat werk soek, nader te bring aan maatskappye wat poste beskikbaar het. Die jong mense moes toetse aflê om te bepaal watter amp hulle die beste sal pas. Die toetse kan hulle help om in die lang termyn ’n suksesvolle loopbaan te hê. Jong mense wat vir plasing by ’n maatskappy aanvaar word, voltooi apprentice­ships, kry vaardigheidsontwikkeling of word op die job opgelei. Dit gee hulle ook ’n beter kans om werk te kry. Ondernemings wat by die inisiatief betrokke is, sluit in Imperial Logistics, Golden Arrow en WNS Global. David Maynier, die Wes-Kaapse minister van finansies en ekonomiese geleenthede, het die inisiatief verwelkom. Hy het gesê: “Dis ’n sleutelprioriteit van die Wes-Kaapse regering se veiligheidsplan om te verseker dat die gegradueerdes van die Chrysalis Academy ná hulle jaar lange indiensopleiding ’n werk kry. “Daar is nog te veel mense, veral jong mense, wat nie werk het nie of opgehou het om werk te soek. “Elkeen van hierdie jong mense maak vir ons saak. Daarom sal ons hard werk om te verseker dat elke persoon wat in die Wes-Kaap woon, werk het. Werk gee mense hoop en waardigheid.” Albert Fritz, Wes-Kaapse minister van gemeenskapsveiligheid, het bygevoeg: “Chrysalis is ’n vlagskipprogram van die departement van gemeenskapsveiligheid. “Ons werk ??nou saam met Dedat om te verseker Chrysalis-alumni is ten volle toegerus om die werk­wêreld binne te gaan. “Ek wil Dedat bedank vir die besonderse geleenthede wat hy jong mense bied deur sy werk­gereedheidsprogram. “Deelnemers het al 07:00 opgedaag, al het dit eers 09:30 begin. Dis ’n ongelooflik goeie gevoel om te sien jong mense is so gretig om ’n verskil in hulle lewe te maak.” Die hoofdoel is om jeug op innoverende maniere te ontwikkel. Dit bied ’n drie maande lange residensiële program vir mense van 18 tot 25 van regoor die Wes-Kaap. Die program sluit in life skills, buitemuurse aktiwiteite en work readiness-opleiding. Daar is ook terapeutiese sorg wat daarop gemik is om jeugdiges op psigososiale vlak te ondersteun.