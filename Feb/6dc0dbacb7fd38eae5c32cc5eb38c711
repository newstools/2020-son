’N OOS-KAAPSE man (34) verskyn vandag in ’n plaaslike landdroshof nadat hy met drugs met ’n straatwaarde van sowat R55 000 gevang is. Kapt. André Beetge, polisiewoordvoerder, sê die Kinkelbos-polisie het die man van Port Alfred Sondag 00:40 op die N2 naby Nanaga gevang. Die polisie het ’n groen Mazda 323 van die pad af getrek. Toe hulle in die boot kyk, het hulle drie sakke vol dagga en Mandrax gekry. Daar was in totaal 22 kg dagga en 1 000 Mandrax-pille. Die straatwaarde van die dagga beloop ongeveer R5 000 en die Mandrax R50 000. Die man het gister in die hof in Alexandria verskyn op ’n klag van handel in dwelms.