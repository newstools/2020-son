DIE jaarlikse Mayoral Cup-klubrugbytoernooi skop die naweek in Makhanda af. Ag spanne sal aan vanjaar se event deelneem en ál ag van hulle is natuurlik baie gretig om die trofee te lig. Die spanne is: Brumbies, Eastern, Lily White, Old Collegians (OC), Winter Rose, Wanderers, Kowie United en Klipfontein United. Twee wedstryde sal môre op die Oval in Makhanda gespeel word. Brumbies speel teen Lily White en Eastern pak Wanderers. Eersgenoemde is baie opgewonde oor hulle ontmoeting teen laas jaar se Sedru Champs. Lily White sal sake wil regstel en die Brumbies-span ’n ding of twee wil wys. Brumbies het Lily White laas jaar oor die Paasnaweek op laasgenoemde se 125ste bestaansjaarvieringe in die eindstryd geklop. ’n Jong en new-look Brum­bies-span het ook onlangs sy 2020-seisoen goed afgeskop met ’n oorwinning oor Patensie se Barbarians. Hulle teenstander kan egter nie afgeskryf word nie en is self ’n gedugte span wat like van hardlooprugby speel. Dit sal beslis ’n vinnige game wees, want albei spanne spog met opwindende agterspelers. Brumbies het ’n jong, vlugvoetige agterlyn en die ervare losskakel Vincent Mains weet hoe om die beste uit sy agterspelers te kry. Mains keer terug ná ’n besering en is ook die span se kaptein. “Ons is baie opgewonde vir die Mayoral Cup. Dit stel ons in staat om ons goed voor te berei vir die liga wat in April afskop,” verduidelik Mains. “Die spelers is honger vir rugby en ons oefen hard. Ons sal glad nie Lily White lugtig opneem nie – ons weet waartoe hulle in staat is. “Hulle like die bal rondgooi en is ’n baie fikse span.”