’N ONDERSOEKBEAMPTE in die opspraakwekkende Terrible Joster (TJ)-hofsaak het gister getuig hy het eers gedink die gang bestaan net in Delft en Belhar. Maar dit het verander nadat hy en ’n kollega met die staat se hoofgetuie gepraat het. “Hy het die areas genoem waar hulle operate,” het die cop in die Kaapse hooggeregshof getuig. Altesaam 12 lede van die TJ staan tereg op 71 klagte, wat moord, poging tot moord en dwelmsmokkelary insluit. Die ondersoekbeampte het laas week begin getuig. Sy naam word op versoek weerhou. Hy het getuig in sy ondersoekwerk het hy en sy kollega na die verskeie gebiede gegaan wat die getuie genoem het om te sien of die bende daar bestaan. Die staatsaanklaer het aan die ondersoekbeampte gevra wat hulle gedoen het om te bepaal of die groep daar bestaan. Daarop het hy geantwoord: “Ons het graffiti gesoek. As ’n bende beheer oor ’n sekere gebied het, dan sal hulle hul naam oral opsit. In my ervaring is dit om dominance in die gebied te toon. “Ons het spesifiek gesoek vir die 28’s-bende of TJ’s, wat aan die Britse vlag gekoppel is.” Die ondersoekbeampte het getuig waarop hy afgekom het in die Delft-gebied naby ’n winkel, was ’n 28’s-teken in rooi verf op ’n muur. Op ’n ander een was die letters TJ geverf. Hy het verder getuig dat hulle ook afgekom het op die naam Terrible Firm Boys. Dit was ook teen ’n muur gespraypaint. Die ondersoekbeampte het verduidelik dat die name van twee bendes saamgevoeg word wanneer een bende ’n ander oorneem. Opvallendste In dié geval was die Firm Boys in beheer van ’n spesifieke gebied, maar die TJ’s het oorgevat en toe hulle naam daar laat heers. “Behalwe die Terrible Firm Boys is daar ook die Terrible Nice Times, Terrible Fancy Boys en Terrible Mafias,” het die ondersoekbeampte getuig. Volgens die ondersoekbeampte was die simbole van dié bendes die opvallendste in hulle ondersoek. Die saak gaan voort.