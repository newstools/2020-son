DIE Kaapse Skiereiland-Universiteit vir Tegnologie (CPUT), ook bekend as Tekkies, sal vanaand gou op die wenpad wil kom. Dít is wanneer hulle teen die Tshwane-Universiteit vir Tegnologie (TUT), ook bekend as Vikings, te staan kom. Die TUT het laas week sy eerste game van die seisoen teen die Rhodes-Universiteit met 7-3 gewen. Daarteenoor het CPUT in sy eerste kragmeting van die seisoen teen die Walter Sisulu-Universiteit (WSU) vasgeval. Ná ’n teleurstellende seisoen laas jaar is die Vikings vasbeslote om op hulle oorwinning van laas week voort te bou. Met die voormalige Springbok-senter Kaya Malotana as die Vikings se nuwe hoofafrigter het die span ’n gedaanteverwisseling ondergaan wat sy spelstyl betref. Volgens Dumisani Mthe­thwa, ’n lid van die TUT se afrigtingspan, het die span ’n sterk kultuur. Terugvegpoging Hy het aan varsitycup.co.za gesê: “Ons filosofie is dat ons broers is wat vir mekaar veg. Ons is nie bang nie en is gereed om oorlog toe te gaan vir ons span. “Ons hoofdoelwit is om vanjaar promosie tot die Varsity Cup te wen.” Alastair Theys, CPUT se breier, was laas week uiteraard teleurgesteld met sy span se nederlaag. Hy was egter tevrede met sy span se terugvegpoging en die veggees wat die manne getoon het. “Ons het die verkeerde taktiek toegepas en sal (dié keer) seker maak ons speel volgens ons sterk punte.” Vandag se wedstryd skop 19:00 af.