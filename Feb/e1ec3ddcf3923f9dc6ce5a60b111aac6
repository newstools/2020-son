’N KANKERLYER (62) is Dinsdagmiddag wettig sak en pak van ’n plaas naby Stellenbosch afgesit. Elizabeth le Roux het heeldag met al haar besittings vertoef langs die pad waar sy gedump is. Dit het gemaak dat ’n organisasie vra dat grondonteiening sonder vergoeding bespoedig word. Volgens die Women on Farms Project (WFP), ’n groep wat plaasvroue ondersteun, het Le Roux se man 20 jaar – tot na aan sy siekbed – op die betrokke plaas gewerk. Hy is in 2016 dood. Twee jaar later is daar vir Le Roux gesê sy moet nou gooi van die plaas af. Sedertdien was sy in ’n regstryd gewikkel met die plaas se eienaars, maar sy het dit verloor. Die WFP voer aan die hof het nie Le Roux se bors­kanker, kanker­behandeling en mastektomie verlede jaar as versagtende humanitêre en morele faktore beskou toe die uitsetting toegestaan is nie. Hulle meen die proses van onteiening van grond sonder vergoeding moet bespoedig word. Volgens die WFP meld die oorspronklike uitsettingsbevel dat die Stellenbosch Munisipaliteit vir Le Roux alternatiewe verblyf moet verskaf. Die munisipaliteit het Dinsdag 21:00 haar besittings gelaai en dit by die departement van landelike ontwikkeling se kantore in Stellenbosch gaan stoor. Die onderburgemeester het aangebied om haar vir die nag blyplek te gee. Carmen Louw van WFP het gesê Le Roux het Dinsdagaand by ’n vrou op ’n buurplaas oornag. “Die munisipaliteit het nog geen noodbehuisingsplan nie,” het Louw gesê. Le Roux is alleen en het dus geen heenkome nie. Teen gistermiddag was sy steeds by die vrou op die plaas. Stuart Grobbelaar, woordvoerder van die Stellenbosch Munisipaliteit, het gesê hulle weet van Le Roux se geval. Hulle is as tweede respondent by die saak gevoeg. Grobbelaar het gesê: “Die munisipaliteit moet in sulke gevalle noodbehuising voorsien. “ ’n Span is gestuur om die inwoner te help.” Hy het bygevoeg hulle is besig om haar van nood­behuising te voorsien.