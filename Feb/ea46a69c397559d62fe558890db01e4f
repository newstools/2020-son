BRANDBESTRYDERS van die Stad Kaapstad het Maandagmiddag na die Goodwood Brandweerstasie gemarch oor oortydbetalings. Dit is nadat hulle in Oktober 2019 geweier het om oortyd te werk omdat hulle ontevrede was met die huidige betalings. Die brandbestryders werk skofte van 24 uur en beweer hulle kry nie pay vir oortydwerk nie. Hulle skop nou teen die bestaande ooreenkoms. ’n Werker het aan Son gesê die kwessie kom al twee jaar aan. Hy meen hulle griewe val op dowe ore. Volgens die werker is die brandbestryders oorwerk en onderbetaal. Die Stad Kaapstad en die South African Municipal Workers’ Union (Samwu) het verlede jaar ooreengekom om vir eers terug te keer na gewone werkure. Die saak is vandeesweek na die arbeidshof geneem. Richard Bosman, die Stad Kaapstad se uitvoerende direkteur van veiligheid en sekuriteit, sê die Stad se direktoraat vir veiligheid en sekuriteit neem kennis van die optog deur brandbestryders verbonde aan Samwu. Bosman sê: “Die optog kom enkele dae voordat die arbeidshof die argumente aanhoor rondom die geskil oor toestande vir brandbestryders.” Volgens Bosman moes die arbeidshof die saak reeds einde November 2019 aanhoor, maar Samwu het vir uitstel gevra. Volgens Bosman is dít hoekom die saak nie opgelos is nie. “Die Stad sal geen verdere kommentaar hierop lewer totdat die hof ’n bevinding hieroor gemaak het nie,” sê Bosman verder. Die saak is weer vandag in die arbeidshof. Intussen moet brand­bestryders die bepalings van die huidige ooreenkoms nakom.