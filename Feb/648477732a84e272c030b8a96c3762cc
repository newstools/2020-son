DIE Crusaders het die verdediging van hul Superrugbytitel afgeskop met 'n oortuigende oorwinning oor die Waratahs op Trafalgar Park in Nelson. Die tuisspan was met 43-25 baas nadat hulle rustyd gemaklik met 24-6 voorgeloop het. Scott Robertson se manne het ses drieë gedruk met Will Jordan (2), Braydon Ennor (2), Leicester Fainga'anuku en Luke Romano wat agter die doellyn gaan kuier het. Mark Nawaqanitawase se twee drieë binne vier minute vir die Waratahs en Alex Newsome s'n met twee minute oor het die scoreboard bietjie beter laat lyk vir die manne van Australië. David Havili, wat die stelskopwerk by Richie Mo'unga oorgeneem en 13 punte met die stewel aangeteken het, is as speler van die wedstryd aangewys. 