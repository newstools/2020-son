DAAR is nog geen gevalle van die dodelike corona-virus bevestig in Suid-Afrika nie. Dié virus het tot dusver 304 mense se lewe geëis in China, waar dit begin het. TimesLive berig die minister van gesondheid, dr. Zweli Mkhize, het die afgelope naweek verseker daar is nog geen bevestigde gevalle van die corona-virus in die land nie. Hy sê voorsorgmaatreëls word toegepas om die risiko’s te verminder – onder meer om alle vliegtuigpassasiers met hoë koors na verpleegsters te verwys wanneer hulle in Suid-Afrika aankom. Mkhize sê: “In dié stadium is daar geen gevalle van Suid-Afrikaners wat die virus opgedoen het nie. Versprei “Ons bly op ons hoede rakende enige verwikkelinge oor die gedrag en beweging van die virus wêreldwyd.” Daar is die afgelope naweek nóg 2 590 voorvalle van die virus in China aangemeld. Dit bring die totaal tot op 14 360 gevalle in China alleen. Die virus het reeds na 24 ander lande versprei. Daar is twee Suid-Afrikaners in China onder kwarantyn geplaas weens die virus.