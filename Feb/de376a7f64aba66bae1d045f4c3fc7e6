DIE foto van oudpres. Jacob Zuma wat by sy vierwiel sit en met sy geweer korrel is volgens sy seun, Edward, al twee jaar gelede geneem. Die foto is Woensdag van Zuma se amptelike Twitter-rekening af getwiet. Sosiale media-gebruikers was aan die gons of Zuma werklik in Kuba is vir behandeling. Baie het bespiegel dat hy steeds in Nkandla is. Die foto is opgelaai nadat Zuma nie Dinsdag sy korrupsieverhoor in die KwaZulu-Natalse hooggeregshof bygewoon het nie. Sy regsverteenwoordiger het gesê hy is siek en is sedert 23 Januarie in die buiteland. Regter Dhaya Pillay het 'n lasbrief vir Zuma se arrestasie uitgereik nadat vrae onstaan het oor die siekbrief wat ingehandig is. Die lasbrief tree eers in werking op 6 Mei wanneer Zuma weer in die hof moet verskyn. Edward het in 'n onderhoud met Xoli Mngambi op eNCA gesê die foto is twee jaar gelede al geneem en dat hy self die geweer vir sy pa gekoop het om voëls mee te skiet. - News24