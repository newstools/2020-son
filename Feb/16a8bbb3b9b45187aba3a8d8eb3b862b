DIE soektog na ’n vermeende perlemoenstroper wat Dinsdag tussen die Mpekweni-strand en die Vis­rivier-mond vermis geraak het, is afgelas nadat sy lyk uitgespoel het. Kapt. Mali Govender, ’n polisiewoordvoerder, sê Simthembile Rhintyela (29) was in die geselskap van 10 ander duikers van Pozi naby Chalumna toe hy in die see in die moeilikheid beland het. Die voorval het Dinsdag omstreeks 23:00 naby die Mpekweni Beach Resort net buite Port Alfred gebeur, berig Algoa FM. Govender sê die ander duikers het die man probeer red, maar hulle kon nie daarin slaag nie omdat die golwe en seestrome baie sterk was. Die kaptein voeg by dit lyk vir die polisie in dié stadium asof die groep duikers perlemoenstropers is wat besig was met onwettige aktiwiteite. Volgens Govender het lede van die plaaslike polisie die strande met die hulp van die polisie se soek-en-reddingseenheid en honde-eenheid gefynkam. Die lyk is later op die strand gevind. Kapt. Govender sê ’n strafregtelike dossier is aangelê.