DIE FW de Klerk-stigting het amptelik die uitlating - dat apartheid nie 'n misdaad teen die mensdom was nie - teruggetrek en daarvoor verskoning gevra. De Klerk, die laaste president van die apartheidsera, sê in 'n verklaring van die stigting hy het kennis geneem van die woedende reaksie op sy uitlatings. "Ek stem saam met die Desmond and Leah Tutu-stigting dat dit nie nou die tyd is om te kibbel oor hoe onaanvaarbaar apartheid was nie. Dit was heeltemal onaanvaarbaar," sê hy. "Die FW de Klerk-stiging het besluit om sy verklaring van 14 Februarie onvoorwaardelik terug te trek en verskoning te vra vir die verwarring, woede en seer wat dit veroorsaak het." Sedert De Klerk se uitlatings het verskeie organisasies hom daaroor gekap. Die EFF het tydens die staatsrede aangedring dat De Klerk die parlement verlaat. DIE ANC het Sondag in 'n verklaring regeringsleiers aangemoedig om bepalings rondom haatspraak te 
verskerp sodat die ontkenning van apartheid as 'n misdaad teen die 
mensdom as 'n misdaad verklaar word. - News24 