'N LASBRIEF vir Jacob Zuma se arrestasie is Dinsdag in die KwaZulu-Natalse hooggeregshof uitgereik nadat die oudpresident nie sy korrupsieverhoor bygewoon het. Die staat het vir Regter Dhaya Pillay gevra om die lasbrief uit te reik nadat Zuma se regspan aansoek gedoen het dat hy weens swak gesondheid nie die verrigtinge hoef by te woon nie. Zuma se regspan het dokumente ingehandig en gesê Zuma is siek en is sedert 23 Januarie nie in die land nie. Billy Downer, staatsaanklaer, het verdere inligting van die verdediging versoek oor Zuma se siekte. Die staat het ook vrae gehad ook die mediese nota wat by die hof ingedien is. Dan Mantsha, Zuma se regsverteenwoordiger, het gesê Zuma se gesondheid is 'n saak van nasionale veiligheid en dat sy dokter aan die weermag verbonde is. "Dit is belaglik vir die staat om die toelaatbaarheid van die mediese nota te bevraagteken wat deur een van ons eie militêre beamptes  gestempel is." Pillay het die veranderings aan die mediese nota bevraagteken en wou weet hoekom die datums daarop verander is. Pillay het gesê daar is ook nie 'n mediese nommer by om te bewys of die dokter geregistreer is of nie. Die saak is uitgestel tot 6 Mei. - News24