DIE verkragtingsaak teen ’n hoof van ’n primêre skool in die distrik De Rust is Dinsdag in Oudtshoorn tot Maart uitgestel. Die staat en verdediging se slotbetoë is in die streekhof aangehoor, waarna die saak vir uitspraak uitgestel is. Nicholas de Jongh (57) word daarvan aangekla dat hy op 9 Maart 2017 ’n 47-jarige vrou van De Rust met sy vingers gepenetreer het. Volgens nuwe wetgewing word dit as verkragting beskou. Hy ontken skuld op die klag. Gedrink De Jongh het Dinsdag getuig oor wat die aand gebeur het. Volgens hom het hy saam met die klaer en Lesley Welman by die vrou se huis gedrink. Hulle wyn het opgeraak. Hulle is toe na die Wicit-sportkroeg in Oudtshoorn, waar hulle verder gekuier het. De Jongh het erken dat hy en die klaer later los gedans het, maar hy ontken dat hy haar probeer soen het. Hulle het omstreeks eenuur die oggend teruggery na De Rust. Hulle is weer na die klaer se huis dat hy sy motor kon kry. Die klaer het glo besluit om saam met hom na sy blyplek te ry. Welman sou hulle volg sodat hy haar kon terugbring. Die beweerde verkragting het gebeur toe die beskuldigde in Meiringspoort stilgehou het. Twyfel De Jongh se regsverteenwoordiger, Christo van der Bergh, het die hof gevra om hom die voordeel van die twyfel te gee en hom vry te spreek. Volgens Van der Bergh is dit kommerwekkend dat die klaer nie onmiddellik na die polisie toe is nie; sy is eers ’n paar weke later soontoe. Streeklanddros Retha Pretorius wou by De Jongh weet waarom die klaer hom uitgeskel het. De Jongh het geantwoord dit is omdat hy haar ‘n slegte vrou genoem het. Die saak word op 19 Maart hervat. De Jongh se borgtog van R2 000 en borgtogvoorwaardes is tot dan verleng.