ATLETIEK Suid-Afrika (ASA) het ’n sterk span met 10 van die land se beste langasems gekies vir Wêreldatletiek se halfmaraton-byeenkoms. Die byeenkoms gaan volgende maand op 20 Maart in Gdynia, Pole, plaasvind. Stephen Mokoka, die houer van die nasionale rekord, het laas jaar 59:51 in Buenos Aires geklok. Mokoka sal vier van SA se beste mansatlete oor 21,1 km in dié wêreldskouspel lei. Aanslag Sy doelwit is om vir die vierde keer onder die voorste 10 atlete by die Wêreld-halfmaraton-byeenkoms klaar te maak. Precious Mashele, Desmond Mokgobu, Joel Mmone en Mbuleli Mathanga is die ander vier mans wat die reënboognasie se aanslag gaan lei. Onder die vroue gaan Glenrose Xaba haar debuut in die halfmaraton op die byeenkoms maak. Xaba het laas jaar vir die eerste keer onder 70 minute oor die afstand van 21,1 km gehol. Laas jaar se wenner van die Two Oceans- en Com­rades Maraton, Gerda Steyn, sal gretig wees om haar ongelooflike veelsydigheid te wys. Jenet Mbhele en die tweeling-susters Lebo Phalula en Lebogang Phalula-Luthuli is die ander drie lede van die vrouespan. DIE TopForm-atletiekklub bied môreoggend die gewilde 10 km-wedloop aan. Die nuwe roete deur die strate van Crawford in Athlone begin en eindig by die Turfhall Sportkompleks in Jan Smuts-rylaan. Die 10 km begin 06:00 en die pretdraf spring 06:20 weg. Inskrywings vir klub­atlete kos R70. Atlete wat nie aan klubs behoort nie, sal R110 moet opdok.