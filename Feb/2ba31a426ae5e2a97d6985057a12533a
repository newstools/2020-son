Keith Blake van Ottery skryf per e-pos: Ek gee nie maklik komplimente nie, tensy dit verdien word en geregverdig is – veral waar tasbare aksies ter sprake is. Ek het raadslid Mark Klein­schmidt, vir wie ek goed ken, die wyksraadslid van wyk 60 in Kaapstad, dopgehou. Ek sien op Facebook hy is in sy wyk aktief betrokke by talle kwessies rakende maatskaplike sake, dienslewering en misdaad. Wanneer ’n probleem geïdentifiseer word, is hy op die toneel om met die kwessie te deal. Wanneer skole events het of organisasies projekte launch, is raadslid Klein­schmidt teenwoordig om sy belangstelling en ondersteuning te wys. Ek weet vir ’n feit hy is elke oggend vroeg by ’n winkel om deur die verskillende koerante te gaan om op hoogte van sake te bly met gebeure in Kaapstad of dinge wat sy wyk raak. Wat my gemotiveer het om hierdie brief ter ere van die raadslid te skryf, is die volgende: Toe ek hom bel met ’n video call kon ek sien die raadslid is by die stasiebevelvoerder van die Lansdowne-polisie, kol. Shawn van Wyk. Hulle het hot spots in wyk 60 gaan besoek, met die gemeenskap gekommunikeer en hoë polisiesigbaarheid verbeter. Hierdie partnership exercise gebeur elke Vrydag. In dié video call het raadslid Kleinschmidt en lede van die gemeenskap uitgelig hoe hoog Golden Arrow-busse se trappe is waar pendelaars moet opklim. Ongelukkig is dit nie customer-friendly vir senior burgers en gestremdes nie. Dít is ’n bekommernis wat die raadslid met Golden Arrow gaan opneem. Aan die Stad Kaapstad wil ek sê: Julle moet trots wees op dié raadslid, sy aksies en toewyding aan sy wyk. Sy diensvaardigheid par excellence moenie ongesiens verbygaan nie, maar moet as ’n voorbeeld vir ander staatsamptenare dien. Hou gerus dié quote van Mohandas Gandhi in gedagte: “Die beste manier om jouself te vind, is om jouself te verloor in diens van ander.”