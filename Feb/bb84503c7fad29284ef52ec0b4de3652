VIER verdagtes wat laasjaar in verband met 'n treinbrand gearresteer is, is Maandag in die Johannesburgse landdroshof vrygelaat. Phumeza Futshane, hoofaanklaer, sê die saak sal weer voor die hof wees sodra die ondersoeke afgehandel is. Futshane sê 'n span senior aanklaers was saamgestel om die verklarings en getuienis te evalueer. "Na ’n deurlopende evaluering van die saak is daar besluit dat ons meer inligting nodig het,” sê Futshane. “Die getuienis wat ons het, toon dat daar ’n ernstige oortreding plaasgevind het, wat intens en ernstig ondersoek moet word." Fikile Mbalula, minister van vervoer, het buite die hof aan die media gesê die verdagtes moet aangekla word van ekonomiese sabotasie. Mbalula sê daar moet 'n voorbeeld gemaak word van kriminele. Hy sê ook hulle weet dat dit ’n inside job is. Die Passasierspooragentskap het R50 miljoen weens die voorval verloor. - Jacaranda FM