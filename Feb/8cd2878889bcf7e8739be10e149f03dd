DIS “verstaanbaar” as Manchester City se manager, Pep Guardiola, besluit om dié klub te verlaat oor hulle ban van twee jaar uit Uefa se Champions League-kompetisie. So sê die voormalige Chelsea- en Nederlandse sokkerspeler Ruud Gullit. Wen Uefa het nie net die Cityzens uit Europa se grootste klubkompetisie geskop nie, maar hom ook ’n stywe boete van £25 miljoen (byna R490 miljoen) opgelê. City beoog om appèl aan te teken. In ’n onderhoud met BBC Sport het Gullit gesê: “Ek sal verstaan as Pep wil waai, want sy begeerte is om by die Champions League betrokke te wees. “Dis vir hom soos die Holy Grail (van sokker). Hy wil wéér die Champions League wen.” Guardiola het die Champions League met Barcelona in 2009 en 2011 gewen. Die Spanjaard het egter misluk om dit te herhaal in sy drie seisoene by Bayern Munich. Sedert hy die leisels by City in 2016 oorgeneem het, het Guardiola ook nie Europese sokker se grootste kroon weer vasgehou nie. Guardiola het sover gegaan as om te sê sy tyd by City sal ’n "mislukking" wees as hy die Champions League nie verower nie. Stry Toe Gullit gevra is of hy dink Guardiola sal lojaal wees teenoor City, het hy gesê: “Moet jy lojaal wees teenoor iets wat tot dusver nie goed verloop het nie? “Ek weet nie, dit hang af van Guardiola self. Dis nie sy skuld wat gebeur het nie. Hy het dit nie gedoen nie. Hy het nie daarvoor gesign nie. As hulle skuldig bevind word, sal hulle gestraf word. “Ek gaan nie sê of dit die regte straf is of nie. Dis iets waaroor hulle moet stry.” Volgens Gullit kan City se afwesigheid van die kompetisie ook tot ’n uittog van spelers lei, asook die vermoë om gedugte en gehalte-spelers na die Etihad te lok. Onstuimige “As speler dink jy dis die ergste wat kan gebeur om nie in die Champions League te speel nie,” reken Gullit, wat die titel twee keer met AC Milan gewen het. “Jy wil nie vir ’n klub speel wat nie daar is nie. Dit gaan ’n onstuimige periode wees en daarom voel ek vir die klub en fans. “Niemand het hiervoor opgesign nie. So, waarom moet ’n mens lojaal bly teenoor die klub?” – Sport­redaksie