JARE lank moes sy haar staal vir venynige opmerkings dat sy ’n “wolfkind” is. Vir jare is sy onbeskaamd aangegaap en is daar agter haar rug hardop gelag en liederlike goed gesê. Maar in die jaar van haar 21ste verjaardag het Caitlin Jones (20) van Ocean View besluit sy, haar happiness en die mense wat haar aanvaar net soos sy is, kom eerste. Dat Caitlin pragtig en tog te poenankies is, is nie te betwyfel nie. Die rare geboortevlek wat byna 60% van haar gesig bedek, verbloem nie die feit dat hierdie ’n mooi nooi met ’n borrelende persoonlikheid is nie. Ons het 14 jaar gelede vir die eerste keer oor Caitlin en haar rare geboortevlek berig toe sy vir die eerste keer skool toe is. Selfs toe, as kind wat net die mooi en onskuld in die lewe op daai ouderdom moes raaksien, is sy gekonfronteer met hoe wreed kinders en grootmense kan wees. Selfvertroue “Dit was nie maklik nie,” onthou Caitlin haar eerste ondervinding van skool. “Kinders het grappe gemaak en lelike goed gesê. “Maar die onderwysers was fantasties en mense het met tyd en soos wat hulle my beter leer ken het, gewoond geraak aan my looks. “Ek mean maar, ek is nie ’n freak nie. Hierdie is soos ek gebore is. Dis wie ek is. “Maar dit was bitter moeilik. Die woorde het seer gemaak ...” Caitlin sê toe sy op hoërskool kom, het sy meer selfvertroue ontwikkel. “Ek het besef dat ek mooi is en het in my matriekjaar my skool se Miss Valen­tine-kompetisie gewen – waarop ek baie trots is. “Maar hoewel daar mense is wat my aanvaar het, het ek steeds nasty woorde van ander gekry. “Ek onthou vakansiewerkies wat ek gedoen het waar mense so nasty was, dat ek nie terug na daardie werk wou gaan nie.” Caitlin is tans ’n tweedejaarstudent aan die Valsbaai Kollege in Muizenberg waar sy openbare bestuur swot en ja, hierdie sprankelende girl het ’n boyfriend. “Ons gaan nou al drie jaar uit en hy sê hy het my al lankal ge-eye,” vertel sy blosend. “Dit was ’n bietjie van ’n aanpassing toe ek sy familie ontmoet wat my nog nooit voorheen gesien het nie, maar dinge het mooi uitgewerk vir ons. “Ons het toekomsplanne en werk albei hard om eendag suksesvolle loopbane te hê. “Ek wil eendag in ’n regeringskantoor werk. Eers het ek gedink ek wil in ’n kantoor werk waar daar nie baie mense is nie, maar hoekom moet ek myself wegsteek? “Ek het mos nie ’n misdaad gepleeg nie.” Caitlin se seldsame geboortevlek is sewe layers diep en sy sê dokters het haar destyds gesê dat selfs al doen hulle operasies, is daar die moontlikheid dat daar nie veel van ’n verskil in haar voorkoms sal wees nie. “Daar sou ook operasies gedoen moet word om my ooglede te adjust. Hoekom moet ek deur sulke operasies gaan? Trots “Daar is niks fout met my nie. Die vlek pla my nie en makeer nie spesiale behandeling soos ’n room of ’n ding nie. “Ek is mooi nes ek is.” Haar ouma, Linda January (61) sê sy is nie min trots op haar kleindogter nie. “Sy is te pragtig! Daar skort niks met haar nie. “Ek het al jare gelede vir haar gesê daar is geen rede hoekom sy haarself moet wegsteek en moet afsonder nie. “Sy het mooi maniere en respek vir ander en nes enige ander mens het sy die reg om haar lewe te lei en te geniet.”