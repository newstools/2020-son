DIE killers van Carl Schoombie kon nie die appèlhof oortuig dat hulle ’n ligter vonnis verdien nie. Die twee mans is in 2015 lewenslange tronkstraf opgelê vir Schoombie se moord. Regter Nolwazi Penelope Mabindla-Boqwana, was nie oortuig deur Brent Henry en Juane Jacobs se vertoë verlede maand dat die lewensvonnisse oneweredig is nie. Schoombie en drie vriende het op 21 November 2015 om 04:00 by die nightclub Tiger Tiger in Claremont in 'n taxi geklim om huis toe te gaan. Regter Robert Henney het bevind Henry en Jacobs het hulle agtervolg en aangerand. Schoombie is geskop en geslaan. Hy is enkele dae nadat hy in koma geval het, aan ’n kopbesering dood. Henney het in 2017 tydens vonnisoplegging die moord as wreed, lafhartig en sinneloos beskryf. Schoombie se broer Lee, het aan News24 gesê hy het nooit getwyfel dat die appèl geweier sal word nie, maar dat hy verlig is dat die hoofstuk uiteindelik ten goede afgesluit kan word. Hy sê die lewenslange tronkstraf is ‘n klein prys om te betaal vir die pyn en lyding wat hulle veroorsaak het. - News24