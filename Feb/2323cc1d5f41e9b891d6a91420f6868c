TWEE vergete seuns van Suid-Afrika het Saterdag geskitter in die Sunwolves se oorwinning oor die Rebels in hulle openingswedstryd van vanjaar se Superrugby-kompetisie. Die skakelpaar Rudy Paige en Garth April het die Japanse franchise op die voorvoet gehou. Hulle het rigting aan die agterlyn verskaf en ’n deurslag­gewende hand in die Sun­wolves se 36-27-oorwinning in die Level 5 Stadium in Fukuoka gehad. Dit was veral April met sy 18 punte wat die oog gevang het. Hy het ’n drie gedruk terwyl hy ook akkuraat van die skop-kegel af 5 doelskoppe en ’n strafskop deur die pale gejaag het. Hy is in 2016 deur Allister Coetzee vir sy eerste Springbok-groep gekies, maar ná Pat Lambie se besering teen Ierland het Toetie besluit om Morné Steyn nader te roep. April is toe na Bloemfontein gepos om teen Engeland se naasbestes te speel. Hy is daarna nooit weer vir die Bokke gekies nie en het ná drie seisoene by die Sharks besluit om sy heil in Japan te gaan soek. Ruskans Daar het hy vir NTT Communications Shining Arcs vir twee seisoene gespeel voordat die Blou Bulle hom opgeroep het. Hy het egter beseer uit Japan teruggekeer en kon nie sy Bul-verpligtinge nakom nie. Hy was vir die duur van 2019 van die veld af en Saterdag was sy eerste wedstryd in meer as ’n jaar. Dit wil voorkom asof die ruskans hom goed gedoen het. April kan gedy wanneer hy ’n afrigter het wat in hom glo. Hy het in sy laaste jaar in Durban glad nie vir die Sharks gespeel nie en moes kyk hoe Robert du Preez sr. sy seun Robert jr. op losskakel verkies. April moes in die minder gesogte SuperSport Challenge speel. Paige bevind hom nou by die Sunwolves ná ’n draai by die Cheetahs en die Franse klub, Clermont. Hy was ook nie dieselfde speler nadat hy in die 2015 World Cup deur Heyneke Meyer ’n skamele drie minute gegun is in ’n bronsmedalje-wedstryd nie.