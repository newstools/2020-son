DIE Proteas het ’n groot bedrag geskenk om te help met die rehabilitasie van Solo Nqweni. Dié 26-jarige all-rounder van die Warriors het in Julie van Aberdeenshire teruggekeer nadat Guillain-Barré-sindroom by hom gediagnoseer is. Nqweni was vier weke lank in ’n geïnduseerde koma voordat hy vyf maande in intensiewe sorg in ’n Skotse hospitaal deurgebring het. Dit was om behandel te word vir dié seldsame en ernstige outo-immuniteitversteuring. Hy is in Januarie terug huis toe om rehabilitasie in Johannesburg te ondergaan. Die koste van rehabilitasie is groot. Verskeie fondsinsamelingsinisiatiewe is van stapel gestuur om Nqweni te help. Luidens ’n verklaring deur Krieket Suid-Afrika (KSA) het die Proteas ’n bydrae van R50 000 gemaak. “In dié sport staan spelers deur die goeie en slegte tye saam en dit is nie nou anders nie,” het die toetskaptein, Faf du Plessis, in ’n verklaring van KSA gesê. “Die besluit om by Solo te staan as lid van die krieket­familie was maklik om te neem.” Quinton de Kock, die ODI-kaptein, het gesê: “Namens die Proteas wil ons Solo alle voorspoed toewens met sy rehabilitasie en ons hoop om hom in die toekoms op die veld te sien.” Nqweni het in 2012 vir die Suid-Afrikaanse o. 19-span gespeel en was sedertdien by die Oostelike Provinsie en die Warrior-franchise gekontrakteer. Hy was op sy eerste oorsese krieketopdrag na Aberdeenshire. Ná twee maande in Engeland het Nqweni griep opgedoen. Eers toe die simptome nie wou weggaan nie, het iemand in die Aberdeenshire-klub daarop aangedring dat Nqweni mediese hulp kry. Die Nasionale Gesondheidsdiens (NHS) het Guillain-Barré by hom gediagnoseer. Hy is op 14 Julie in die hospitaal opgeneem toe hy al hoe sieker geword het. Nqweni moes in ’n koma gesit word sodat ’n masjien vir hom kon asemhaal.