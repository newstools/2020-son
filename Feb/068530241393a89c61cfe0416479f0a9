WARREN Gatland se Chiefs was gisteroggend in Hamilton te sterk vir die Crusaders. Skitterende werk by die afbreekpunte deur veral die flank Lachlan Boshier was deurslaggewend vir die Chiefs, wat eindelik met 25-15 koning gekraai het. David Havili het reg aan die einde ’n verspot maklike strafskop gemis wat beteken dié Crusader is met leë hande terug Christchurch toe. Sevu Reece, die Saders se All Black-vleuel, het vroeg twee keer agter die Chiefs se doellyn gaan kuier. Havili, wat gewoonlik ’n opwindende heelagter vir die Saders is, is deur Scott Robertson (afrigter) op losskakel gekies en het ’n leeue-aandeel in Reece se drieë gehad. Eers het hy Reece met ’n kruisskop gevoer voordat hy ’n ellelange aangee van links na regs gegee het en Reece ’n bra flou tackle van Damian McKenzie afgeweer het. ’n Skitterdrie van Solomon Alaimalo (linkervleuel) vanaf ’n volle agterlyn­beweging het die Chiefs egter terug in die game gebring. Die Chiefs het ná lemoentyd teruggeslaan toe Te Toiroa Tahuriorangi (skrumskakel) oorgeduik het ná volgehoue druk in die Crusaders se red zone. Tahuriorangi is ná die drie deur Brad Weber vervang, wat hom onmiddellik laat geld het. Hy het steelkant om gebreek en ’n skitterende offload in die tackle na Sean Wainui uitgekry. Die regtervleuel het gaan druk sonder dat iemand ’n vinger op hom kon lê. Die wedstryd is gekenmerk deur talle hanteerfoute wat simptomaties is vroeg in die seisoen. Benewens Boshier se puik werk by die afbreekpunte, het Aaron Cruden (losskakel) sake vir die Chiefs beheer, terwyl McKenzie weer propvol rugby is ná ’n gesukkel met beserings. Puntemakers: CHIEFS – drieë: Solomon Alaimalo, Te Toiroa Tahuriorangi, Sean Wainui; doelskoppe: Aaron Cruden (2); strafdoele: Cruden (2). CRUSADERS – drieë: Sevu Reece (2), doelskop: David Havili; strafdoel: Havili.