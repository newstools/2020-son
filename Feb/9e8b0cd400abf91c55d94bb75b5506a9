DIE Kuilsrivier Rugbyklub het ’n nuwe borg vir die 2020- seisoen. Dié Westelike Provinsie Superliga B-kampioen vir 2019 het met Elto Towers in Kuils­rivier gepartner. Elto Towers het ook ’n loyalty card-stelsel met die klub aangegaan, waar die klub ’n kaart aan sy lede uitreik en alle punte wat by Elto en sy vennote gespandeer word, terug na die klub se koffers gaan. Die vennootskap is een wat nie net baie vir die rugbyklub gaan beteken nie, maar ook vir die gemeenskap. Toerien de Witt, eienaar van die Elto Towers, meen die partnership is een wat baie sin maak. De Witt sê: “Elto Towers­ sowel as die Kuilsrivier Rugbyklub het ’n hart vir die gemeenskap. Daar is so baie om in die gemeenskap te doen en met die hulp van die rugbyklub kan ons soveel meer doen. “Die projekte en sake wat vir ons belangrik is, is net so belangrik vir die Kuilsrivier Rugbyklub.” Ideale De Witt het hulle heelhartige toewyding agter Kuila beloof, nie net met die tjekboek nie, maar ook met die projekte wat die Super B champion deur die jaar gaan aanpak. Donny Isaacs, bemarkingshoof van Kuila, het De Witt se woorde beaam. Isaacs het ook by die ontbytgeleentheid gesels en is van mening dat hierdie ’n ideale vennootskap is. “Ons het al verlede jaar in gesprek met Toerien gegaan,” sê Isaacs. “Die borgskap is eintlik meer soos ’n partnership en een wat ons as Kuilsrivier Rugbyklub baie hoog op prys stel.” Met die geldelike inspuiting gaan nie net die veld by Jagtershof ’n facelift kry nie, maar daar gaan talle gemeenskapsprojekte aangepak word. Die groot een wat vir vanjaar beoog word, is die bou van ’n rugbyveld by die Hoërskool Sarepta.