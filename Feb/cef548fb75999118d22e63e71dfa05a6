’N MAN van Jacksonville in die Baaise Northerns gebruik deesdae sy vrye tyd om in­woners gratis op te lei in onder meer basiese gesondheidsorg om dié dienste nader aan die mense te bring. Salvio Gesels (43) is ’n geregistreerde fasiliteerder by Reach Out and Touch, ’n organisasie sonder winsoogmerk geaffilieer by die departement van maatskaplike ontwikkeling en gesondheid. Gesels – wat tans spog met altesame 167 studente – gee opleiding in die behandeling van onder meer MIV/vigs, TB, kanker, noodhulp en screen­ings vir pasiënte wat gesondheidsorg tuis benodig. Hy sê mense van so oud as 67 jaar woon sy klasse by. Volgens hom bied hy tot vyf klasse ’n jaar aan. Gesels sê die studente wat hy tans oplei, graduate reeds op 20 Maart. Hulle kry dan ’n geregistreerde sertifikaat van Reach Out and Touch. Volgens hom het tot vier selferkende gangsters sy klasse bygewoon. Hy sê hulle het reeds afgestudeer en werk as community care workers by klinieke. Gesels sê studente betaal net vir hulle graduation. Behoefte Hy sê met dié opleiding wil hy die gemeenskap uplift. Klasse word Maandae tot Vrydae van 09:00 tot 14:00 in die George Botha Saal aangebied. Volgens Gesels is daar ’n groot behoefte aan gesondheidsorg in die omgewing. Eddie Harker, wyksraadslid vir wyk 38, sê dié sertifikate kan deure vir hierdie studente oopmaak. Hy sê dié kursusse het ook ten doel om gesondheidsdienste nader aan die mense te bring omdat mense op pad na klinieke beroof word. Harker sê Gesels probeer nou meer mobiele klinieke op die been kry om die gaping te vul. Gesels se volgende student intake is in Meimaand.