NEE, kyk. As Son sy spiere bult, dan is daar muscles everywhere. Son op Sondag het onlangs berig oor klein Danté Jansen van Devon Park in Eersterivier wat net ses dae in die skool was, toe daar gesê is dat hy op sesjarige ouderdom te jonk vir gr. 1 is. Dít, al het hy gr. R voltooi en is hy deur Apex Primêr in Blue Downs aanvaar. Danté se mammie, Melanie Hendricks, was ten tyde van ons onderhoud erg vies oor Apex se besluit en het gesê die skool se optrede is niks anders as die skending van haar seun se menseregte nie. Tot Melanie (31) se verbasing én vreugde het Apex Primêr en die Wes-Kaapse onderwysdepartement ’n change of heart gehad. ’n Oorstelpte Melanie sê sy is kort ná die verskyning van die berig deur die skool gekontak en meegedeel dat daar weer plek vir klein Danté is. “Soos ek dinge verstaan, is die ander graadeentjies wat ses jaar oud is, ook terug aanvaar. “Die hoof het nie lekker oor die foon geklink nie, maar ek worry nie. Daar was justice vir my kind en ek is net bly dat hy terug by die skool is,” het Melanie gesê. Volgens haar is klein Danté nog net ’n bietjie “af” sedert hy terug is by die skool. “Ons gee hom nog maar kans, want miskien het hy weer tyd nodig om aan te pas,” het sy verduidelik. Volgens ’n onderwyswoordvoerder, Bronagh Hammond, het die betrokke onderwysdistrik ná samesprekings met die skool ooreengekom dat klein Danté weer by Apex Primêr geregistreer moet word. Tans is daar sowat 5 000 leerders wat steeds wag om by Wes-Kaapse skole geplaas te word. “Hierdie totaal verander daagliks soos wat leerders plasings kry, en soos wat nog laatkommers op die lys bygevoeg word,” sê Hammond.