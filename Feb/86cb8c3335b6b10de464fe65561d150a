ZIZWE United het Saterdag op sy tuisveld in Nyanga bewys waarom hy nog onoorwonne is in Safa Wes-Kaap se Tweede Liga-veldtog. Dit was toe Julius Dube (afrigter) se Zizwe-span ’n hardnekkige Ajax Cape Town met 4-2 uit die pad gevee het. Dié telling is ietwat vleiend, want Ajax het sy man goed gestaan en geen respek en genade vir Zizwe getoon nie. Oopgemaak Shaheed Abrahams (Zi­zwe se kaptein) het soos gewoonlik van voor gelei. Abrahams was ook in die kol met ’n netjiese doel in die tweede helfte wat sy span se neus weer voor gesit het nadat die telling 1-1 was met rustyd. Dit het die deur oopgemaak vir spelers soos Sinethemba Mti en Banele Bu­yeye (2) om die tuisspan se stempel af te druk. ’n Doel deur Cody August het Ajax in die prentjie gehou, maar Zizwe het net té veel in sy tenk gehad. Die Nyanga-elftal gee die pas aan met ’n voorsprong van vier punte op die tweede geplaaste FN Rangers. Abrahams sê daar’s egter nog ’n lang pad wat voorlê en hulle het nog niks bereik nie. “Ons kan nie bekostig om op te slip nie,” het Abrahams uitgewys. “Ons speel onder gewel­dige druk, want elke span is desperaat om ons te klop. “Maar laat hulle probeer. Sukses “Ons is gefokus en vat niks for granted nie. “Ek bedoel, eers het ons twee dae in die week af gekry – Sondae en Maandae. “Nou kry ons net een dag (per week) af. “Maar ons verstaan wat op die spel is en kla nie. Dis ook wat jou sukses só soet maak,” het Abrahams afgesluit. Dit was toe Arreshaat Daniels (coach) se Ranger-span Saterdag sy bure Norway Parks Magic met 3-0 kafgedraf het in ’n derby op Royal Road. Dit was ook soete wraak vir Rangers omdat Magic hom vroeg in die seisoen gepootjie het vir sy enigste nederlaag. “Ons wou dit méér gehad het as hulle en die spelers was gemotiveerd,” aldus Daniels.