DIE tonge klap oor ’n video van ’n klaskamer vol leerders wat waarskynlik in die Hoër­skool Lückhoff is. Die caption by die video lui: “Hoe kan die Luckhoff onderwyser ooit aandag kan (sic) gee aan 65 leerders in een klas?” Die video is op Facebook geshare. Dit het baie kommentaar ontlok. Een van die vele comments lui: “Dit is totaal onaanvaarbaar. “My dogter sê hulle is 70 in die klas. En die klas word gedeel tussen Afrikaans en Engels. Nee, ek is vandag by die skool om met die hoof te praat, want dit kan nie aanvaar word deur ons ouers nie.” Ander kon nie glo wat hulle sien nie. Hulle het gevra of dit rêrig so is. Nog iemand het gecomment: “Ek dink nie dis ’n skoleprobleem nie. “Die probleem is die departement van education laat nie toe dat jy leerders wegwys nie. “(Dis die) rede vir al die kinders. Dink nie die plan om ’n lae slaagsyfer te kry is tot voordeel van die skool nie. Ons probleem is: Stellenbosch het te min hoërskole en te min tweetaal­skole. Net my opinie.” Bronagh Hammond, woordvoerder van die Wes-Kaapse departement van onderwys, het gesê hulle het nie geweet van die video nie. Die departement weet wel van die skool se versoek vir addisionele onderrigposte. Hammond het verduidelik: “Dis nie ongewoon aan die begin van die skooljaar nie. “Ons moet egter ’n proses volg voordat nuwe poste voorsien word.” Son het Donderdag berig die huidige ratio tussen leerders en onderwysers in die Wes-Kaap is 37:1. Dis nie ideaal nie, maar daar is nie geld om vir meer opvoeders te betaal nie. Hammond het ook gereageer op die protes-aksie wat leerders van die Sekondêre Skool Fairmount Woensdag gehou het uit kommer oor die oorvol klasse en te min onderwysers by hulle skool. Die woordvoerder het gesê: “As gevolg van groei of onverwagte inskrywings was daar baie verskille tussen die geprojekteerde en werklike getalle. “Dit sou onverantwoordelik wees om poste toe te ken op grond van betogings of mediadekking. Ons moet vasstel waar die vraag is. Waar is die behoefte? “Skole is deeglik bewus van die aansoekproses. Die feit is dat ons tans die statistieke verifieer wat in die 10-dae-opname ontvang is. “Die proses om te bepaal waar poste toegeken moet word, sal binne die volgende paar dae begin. “Skole sal in kennis gestel word of die aansoek suksesvol was.”