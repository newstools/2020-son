TRYING Stars wil graag hulle eier breek vandag in die Oos-Kaapse Super14-kompetisie. Stars speel tuis teen Old Selbornians (Oos-Londen) op Wentzelpark in Alexandria. Die span van Alexandria is vasbeslote om sy eerste oorwinning te behaal nadat hy tog goed vertoon het in sy vorige wedstryde. Dit gaan baie vat, maar ’n oorwinning is nie onderhandelbaar nie. Trying Stars het tot dusver drie wedstryde verloor en sal beslis wil opmaak daarvoor. Stars was ongelukkig om nie die eerste paar games te wen nie en het net-net vasgeval. Die talentvolle Stars span sukkel, maar dit is nie hoe hulle ondersteuners die span ken nie. Om weer op die wenpad te kom, sal sy game-break­ers na vore moet kom. Stars is bekend vir hulle aanvallende spel en hardlooprugby, maar daar is nog min daarvan gesien in die Super14-reeks. Dit sal egter meer as dít kos, want Old Selbornians is gereed vir die taak. Die besoekers se groot voorspelers sal die tuisspan beslis voorlangs wil toets. Stars se gevaarlike jong agterlyn sal dus moet uithaal en wys. Die spelers het die vermoë om enige span stukkend te hardloop. Benut Stars se breier, Sheldrid Cannon, is wel positief oor die naweek se kragmeting. “Die game is vital vir ons om weer op die wenpad te kom. Ons moet ons kanse net goed benut. Die ding is om hulle oor die veld te trek en die tempo te lig.” Hy sê Old Boys het ’n gedugte pak voorspelers. “Ons moet hulle neutraliseer en die running game speel. Ek glo ons kanse is goed, maar dit gaan nie maklik wees nie. Hulle is een van Grens se topspanne. “Ek dink spanne besef nou al dis nie maklik in Alex nie. “Ons lostrio – Diego Williams, Mikhael Cain en Luciano Gunn – moet dopgehou word. Agterlangs is dit Kelvano King en Flinn Cannon as gevaarmanne.”