DIE Rosina Paarwater Sta­dium was stampvol toe Bellville vir Kuila in ’n voorseisoen-wedstryd ontvang het. Bellville het laas jaar derde in die Super B geëindig terwyl Kuila die liga gewen het. Die manne van Kuilsrivier speel hierdie jaar saam met die top dogs. Saterdag se wedstryd was ’n voorsmakie van wat albei spanne se fans dié seisoen kan verwag. Warren Isaacs, hoofafrigter van Bellville, was langer as 15 jaar by Kuila betrokke. Hy het toe drie jaar gelede die leisels by Bellville oorgeneem. “Die uitslae vandag is nie belangrik nie, dit is maar net om ons kombinasie te toets. “Vandag was ’n goeie maatstaf van wat die Bellville-mense hierdie seisoen kan verwag. “Hierdie wedstryd was baie belangrik om ons te meet teen sterker teenstanders en ek is baie tevrede met die goeie performance vandag.” Kuila het die wedstryd 10-7 gewen. Isaacs is nie te bekommerd oor die eindtelling nie. Hy reken die drie is teen die verloop van die spel gedruk. “Die drie wat hulle gescore het, was oor ons foute en hulle het dit baie goed uitgebuit. “Ons is ’n jong span en dit maak my as afrigter bly om te sien hoe goed die manne die challenges conquer.” Hy is trots op hoe sy spelers die wedstryd gehanteer het. Kuila was nie verniet die top-span in verlede jaar se Super B nie. Die Bellville-klub het baie uitdagings, nes ander klubs wat gebruik maak van openbare oefen- en speelfasiliteite. Die Rosina Paarwater Sta­dium is boonop so ’n paar weke terug gestroop tot op die punt waar vandale die rugbypale afgesaag en weggedra het. “Ons sit sonder ligte en water op die veld en vier spanne moet oefen op een veld. Jy kan nie altyd die manne reg voorberei nie. “Ons vra die Stad Kaapstad om die ligte vir ons so spoedig moontlik uit te sorteer. Dit gaan al ses jaar so aan.”