DIE POLISIE in Gauteng is op soek na die leerder wat ’n 14-jarige leerder van Freedom Park Sekondêre skool na bewering doodgesteek het. Panyaza Lesufi, Gautengse LUR van onderwys, het Vrydag genoem dat 'n Gr.10-leerder 'n ander Gr.10-leerder na bewering na skool, naby hul huise, met ’n mes gesteek het. “Die verdagte is op die vlug en die polisie ondersoek die omstandighede rondom die saak,"verduidelik Lesufi. "Woorde kan nie ons hartseer oor die verlies van 'n kind beskryf nie. “Ons hoop die gesin sal vertroosting vind in die wete dat ons ook hul verlies deel.” Lesufi sê hulle veroordeel ten sterkste enige optrede van wangedrag deur leerders en doen ’n beroep op ouers om die dissipline binne en buite die skoolomgewing te handhaaf. Die dodetal van leerders wat op skole vanjaar in Gauteng gesterf het staan tans op 16.