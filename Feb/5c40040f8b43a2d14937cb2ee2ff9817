DIS nou al langer as twee maande sedert ’n waterlekkasie in Bloemendal by die munisipaliteit aangemeld is. En steeds het daar nog geen enkele siel uitgekom nie. Die inwoners is gatvol. Nie net moet hulle veg om water uit hulle huise te hou nie, hulle sukkel ook met muskiete. Ander ly skade met paving wat al begin lig oor die water wat knaend daarop lê. Dan is daar die lang gras wat inwoners laat worry of daar dalk ’n slang of twee daarin wegkruip. Die probleem is al telkemale by die munisipaliteit aangemeld. Nou is die inwoners siek daarvoor om elke keer net nog ’n reference-nommer te kry en niks gebeur nie. Die probleem begin voor Elizabeth Magarman se huis in Bibbystraat. Van daar loop die water oor die pad na die huis aan die oorkant en af in Bibby­straat tot by ’n drein in Bassonstraat. Magarman sê sy is al siek van worry. “Ek moes al twee keer kliniek toe gaan vir my hoëbloed. Dis van die stres. “Ek is so bang die water wat nou hier uitlek, kom op my account. “Dis mos nie reg nie. “Die munisipaliteit moet sy werk doen en kom regmaak.” Magarman se buurvrou Maria Williams sê sy voel gebreek deur die situasie. “Ek kan nie eens slaap nie. In die nag as ek wakker skrik, moet ek stoep toe kom om te kyk of die water nie op die stoep en tot in die huis inkom nie. “Ek sit glad towels op die stoep dat dit die water kan draw in case ek slaap en dit kom op na die huis toe. Moeg “Dis nie lekker as jy opstaan en jy gaan op jou stoep en jy kyk die water so nie.” Sy sê ook die issue kom al van verlede jaar af aan. “Ek het al baie gebel. Ons was ook al daar. Ons is nou siek en sat gewag. Kyk hoe lyk my gras. “Dit maak my moeg. Ek het altyd my gras netjies gehou. “Kyk nou hoe lyk dit omdat die munisipaliteit nie sy werk kan doen nie.” Sy vra nou soggens haar buurman Derrick Smith om haar te help om water te skep en in die toilet af te gooi. Smith help graag, maar is nie happy met die situasie nie. “Ek moet nou slaap verloor deur die goed wat hier aangaan. Die water maak die mense onstuimig. “En kyk hoe lyk die gras. “Ons weet nie of hier slange is nie. Dít sal ons seker eers sien as ons weer kan sny.” Son het besonderhede oor die lekkasie aan die munisipaliteit deurgestuur, maar teen druktyd was daar nog geen reaksie nie.