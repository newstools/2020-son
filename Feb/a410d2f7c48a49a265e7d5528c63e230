’N LONDENSE kroeg het sy openingsaand met ’n ongewone ding voor die deur gevier – ’n ATM wat gratis wyn verskaf. Vagabond, ’n reeks kroeë, het sy agste afsetpunt in ’n gebou geopen wat eens op ’n tyd ’n bank was. Dit het die eienaars geïnspireer om ’n “Vagabank ATM” buite voor die deur te installeer. Hierdie “geoutomatiseerde prosecco-masjien” het laas Donderdag gratis Italiaanse prosecco-witwyn geskink. Die ATM sal aanhou wyn verskaf, maar voortaan teen ’n prys. – UPI