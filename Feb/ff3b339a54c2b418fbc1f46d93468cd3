DAT Riyaad Norodien (25) hom hier in die fleur van sy loopbaan by die Eerste Liga-klub Cape Umoya United aansluit, is nogal ’n verleentheid. Kyk, dis nie juis die einde van die wêreld nie, maar dis omdat daar groter verwagtinge was van Schillo om die Premier-sokkerliga (PSL) aan die brand te speel. Maar nou sal Norodien sy waarde by die sogenaamde Graveyard League moet voeg. Dit volg nadat Umoya sy dienste gister opgeraap het tot die einde van die seisoen. Die woelwater-vleuel sal weer met sy voormalige jeugafrigter Maahier Davids saamwerk. Davids het destyds groot sukses behaal met Ajax se jeugspanne, waar spelers soos Norodien ’n groot rol gespeel het terwyl hy die tricks of the trade geleer het. Umoya het ook Norodien se voormalige Ajax-spanmaat Travis Graham se dienste tot die einde van die seisoen bekom. Graham was die laaste drie seisoene sonder ’n klub nadat sy beoogde groot oorsese skuif deur die mat geval het. Hy het intussen ook saam met Cape Town City geoefen om fiks te bly. Roger de Sá, een van Umoya se aandeelhouers en voormalige coach, het die nuus gister aan Son bevestig. De Sá sê: “Dis reg, ons het Norodien en Travis gesign tot die einde van die jaar, met die opsie om dit te verleng. “Dié spelers is ervare manne en ek het geen twyfel daaroor dat hulle waarde kan toevoeg nie. “Boonop het hulle voorheen met die coach gewerk, wat ook die verstand­houding mak­liker maak. “Hulle ken mekaar goed en dis ’n plus.”