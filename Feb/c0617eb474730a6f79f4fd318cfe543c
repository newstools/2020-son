DIE uitvoerende hoofde van Australië se Superrugbyspanne het die afgelope week gevra dat die standaard van skeidsregters in die kompetisie ondersoek word. Die webwerf, Green and Gold Rugby, berig Suid-Afrikaanse skeidsregters het die afgelope drie jaar 159 meer penalties aan plaaslike Superrugbyspanne toegeken in wedstryde teen hul oorsese eweknieë. "Ek dink as 'n groep moet ons druk op Sanzaar plaas oor die belaglike statistieke wat oor die afgelope 24 uur uitgekom het rakende skeidsregters in wedstryde in Suid-Afrika," het Baden Stephenson, uitvoerende hoof van die Melbourne Rebels, gesê. "Daar is te veel op die spel vir ons en dit is swaar genoeg om op in wegwedstryde te wen. Na my mening, raak die integriteit van die kompetisie 'n joke en Sanzaar gaan ander kant toe kyk en nie die situasie oplos nie. Daar moet 'n ondersoek wees." The Australian se berig maak melding van 'n wedstryd laas jaar tussen die Lions en Rebels op Ellispark. In die wedstryd het die Suid-Afrikaanse skeidsregter Egon Seconds die Rebels 20 keer gestraf en die Lions slegs een keer. Die Rebels het die wedstryd verloor nadat die Lions van 33-5 gekom het om met wedstryd 36-33 te seëvier Seconds het ook onder skoot gekom vir 'n ander wedstryd waarin hy die Waratahs 11 keer gestraf het en die Lions net 2 keer. Hy is intussen van die skeidsregterspaneel verwyder, maar diens steeds as assistentskeidsregter. - Sport24