CALITZDORP. – Die manne in blou is effens dof oor die vreemde vonds van ’n aantal horings van bokke en bulle wat hulle in ’n raid hier gekry het. Kapt. Ian Meyer, stasiebevelvoerder, en sy manne wil nou die bul by die horings pak en die legkaart spoedig voltooi. Dirk Abrahams, ’n buurtwaglid wat saam met die cops werk, vertel: “Kyk, ons het laas week die hele Bergsig en Royal Heights geskud. “Ons kan nie meer voorbly soos die gemeenskap saamwerk om merts uit te roei nie. “Die info stroom in. Drugs soos tik, Mandrax en dagga word nou voor die voet uitgeroei.” Maar die cops was verbaas oor dié vreemde vonds. Die horings is by mans gekry en die vermoede bestaan dat hulle lede van ’n sindikaat is. Die cops het ook in die verskeie raids op ammunisie en ’n magasyn afgekom. Netwerk Dit volg op verskeie skietvoorvalle in die dorp wat inwoners in ’n wurggreep van vrees het. Drugs kom die dorp binne vanuit Oudtshoorn en Kaapstad. ’n Netwerk met cops van buurdorpe is goed op dreef en die plaaslike cops word gereeld bygestaan deur hulle bure. Kapt. Malcolm Pojie, ’n polisiewoordvoerder, sê: “Verskeie ope­rasies is gehou en groot hoeveelhede dwelms is gevind. “Verskeie persele is deursoek en by een spesifieke huis is daar op ongeveer 30 bankies tik beslag gelê. “Die persoon word aangehou vir die handel in dwelms. “Daar is ook altesaam 80 daggabome op ’n perseel gekry en ’n 40-jarige man is gearresteer.” Meyer sê vasbeslote: “Calitzdorp se Saps gaan nie ophou om huise te teiken waar onwettige bedrywighede aangaan nie. “Die mense van Calitzdorp is moeg vir die onwettigheid wat hier heers en dié wat ons kinders verwoes met hulle dwelms.”