DIE onoorwonne Stormers se volgende teenstander in vanjaar se Superrugby-kompetisie, die Jaguares, het Sondagoggend gewys hulle is ’n span om mee rekening te hou. Laas seisoen se verloor-finaliste het hulle tweede wedstryd van die nuwe seisoen gewen deur die Queensland Reds in Buenos Aires met 43-27 te klop. Die Jaguares het daarmee ook sommer opgemaak vir ’n teleurstellende nederlaag in die doodsnikke van die vorige naweek se tuiswedstryd teen die Hurricanes. Die geskiedenis is egter teen die Argentyne. Hulle kon sedert hulle toetrede tot Superrugby nog nooit die Stormers op Nuweland klop nie. Hulle span bly egter gelaai met ervare toets­spelers. Spelskepper In Domingo Miotti spog die Jaguares met ’n los­skakel wat sy vlerke as spelskepper begin sprei. Hy kan dalk vanjaar bo ervare skakels soos Nicolás Sánchez en Benjamín Urdapilleta gekies word. Die Jaguares se kaptein, Guido Petti, erken egter in die wen teen die Reds het dit hulle tyd gevat om aan die gang te kom. “In daai eerste helfte was ons nie goed nie. Ons is nie toegelaat om te doen wat ons wou nie. “Ons het verneder gevoel oor die vorige game se uitslag en wou net weer aan ons lojale ondersteuners wys hulle kan in ons glo. Ons het toe beter begin speel,” het Petti gesê.