COPS van die Algoapark Polisiestasie vra die publiek se hulp om ’n vrou te identifiseer wie se lyk in die soutpanne in Missionvale in die Baai aangetref is. Kol. Priscilla Naidu, ’n polisiewoordvoerder, sê Vrydag 07:45 is die polisie ontbied na die soutpanne in Mission­vale. Daar het hulle afgekom op die lyk van ’n bruin vrou van tussen 20 en 25 jaar oud. Sy was geklee in net ’n swart japon. Die vrou het geen onderklere aangehad nie. Sy het ’n swart pump-skoen aangehad. Die ander skoen het in die water gelê. Volgens Naidu was daar ’n olyfgroen serp of lap om haar nek gedraai. Die vrou het veelvuldige steekwonde en kneusplekke aan haar lyf gehad. Die identiteit van die vrou is in dié stadium nog onbekend. ’n Moordsaak word ondersoek. Enige wen wat die polisie in hulle ondersoek kan help, word gevra om speurder-kapt. Henk Rall by 041 401 1061 te bel. Hy kan ook gebel word by 064 085 7476. Die Stop Misdaad-nommer kan ook gebel word by 08600 1 0111 of bel jou naaste polisiestasie. Alle inligting sal vertroulik gehanteer word. Inbellers het die reg om anoniem te bly.