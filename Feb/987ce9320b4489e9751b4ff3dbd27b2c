DIE Sharks het gister in Melbourne teen die Rebels met ’n oorwinning van 36-24 terug­ op die wenpad gekom. Die Sharks het uitstekend begin met ’n drie deur hulle Springbok-ster Makazole Mapimpi. Dít ná net vyf minute se spel. Al het die Rebels amper onmiddellik teruggekap met ’n drie deur hulle vleuel Marika Koroibete, het die Sharks nooit beheer van dié wedstryd Doer Onder verloor nie. Die senter André Esterhuizen het kort daarna sy krag gebruik om die Rebels se verdedigers te klop ná ’n goeie skrum deur die Sharks. Die spanne het toe elkeen ’n strafskop oorgeklits. Hier skuins voor rustyd het die Sharks se ander blits, Madosh Tambwe, ’n baie goeie beweging afgerond om te gaan druk en sy span ’n stewige voorsprong van 22-10 te gee. In die tweede helfte het die Sharks so ’n bietjie met hulle dissipline gesukkel. Kerron van Vuuren en Tambwe is albei koelkas toe gestuur. Met net 14 Sharks op die veld, het die Rebels die geleentheid gebruik om ’n drie aan te teken met Isi Naisarani wat oorgeval het. Dit is egter die drieëmasjien Mapimpi wat die wedstryd vir die Sharks beklink het met sy tweede drie. Daarna het Curwin Bosch ook sy naam onder die driedrukkers geplaas. Die Rebels se Anaru Rangi het wel nog ’n laat drie gedruk, maar die koeël was reeds deur die kerk. Puntemakers: SHARKS – drieë: Makazole Mapimpi (2), André Esterhuizen, Madosh Tambwe, Curwin Bosch; doelskoppe: Bosch (4); strafskop: Bosch. REBELS – drieë: Marika Koroibete, Isi Naisarani, Anaru Rangi; doelskoppe: Andrew Deegan (3); strafskop: Deegan.