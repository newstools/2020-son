VIR die volgende paar jaar gaan daar vyf minder verkragters in die Oos-Kaap rondbeweeg. Dié vyf is verlede week in aparte sake in die O.R. Tambo-distrik gevonnis. Kapt. Dineo Koena, ’n polisiewoordvoerder, sê dié vonnisse wys die polisie se toegewydheid om diegene vas te trek wat hulle skuldig maak aan misdade teen vroue en kinders. Siseko Mtengwane (37) is tot sewe jaar tronkstraf gevonnis nadat hy skuldig bevind is aan die verkragting van ’n 83-jarige vrou op 1 Desember 2017 in die Goqwana-lokasie in Tsolo. Die 49-jarige Gcinikhaya Ntleli is gevonnis tot tien jaar tronkstraf, waarvan vier jaar opgeskort is vir vyf jaar. Hy het ’n 43-jarige vrou op 30 Junie 2019 in die Jojweni-lokasie in Biziya verkrag. Mkhuseli Mvukuzo (50) gaan vir 17 jaar in die tronk sit nadat hy ’n 15-jarige meisie naby die Nqwitheni-woud in die Mhlanganisweni-lokasie in Libode verkrag het. Negejarige Mzukisi Mbulali (26) is gevonnis tot nege jaar tronkstraf nadat hy op 14 Desember 2018 ’n 18-jarige meisie in Mqanduli verkrag het. En die 45-jarige Matateni Ntloko is tot 15 jaar tronkstraf gevonnis vir die verkragting van ’n negejarige meisie. Dié meisie is op 30 Maart laas jaar in die Kunene-lokasie in Kwaaiman verkrag. Genl.maj. David Kanuka, distrikskommissaris van die polisie, het die vonnisse verwelkom en meen dit sal ’n sterk boodskap uitstuur aan diegene wat vroue en kinders terroriseer. Hy was ook vol lof vir die onderskeie ondersoekbeamptes vir hulle ondersoekwerk wat tot dié vonnisse gelei het.