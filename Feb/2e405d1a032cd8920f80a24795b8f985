TOTTENHAM Hotspur se geskarrel vir punte om sy Champions League-kwalifikasie te verseker, kan sy coach, José Mourinho, noop om hulle nuwe besem, Steven Bergwijn, in te span. Boonop is die dyspierbesering van Harry Kane, Spurs se doelevraat, nóg ’n rede hoekom Mourinho summier op sy nuweling se nommer sal wil druk. Spurs is ook sonder twee van sy ander sleutelspelers – Moussa Sissoko (knie) en Ben Davies (enkel). Die 22-jarige Bergwijn het dié week sy skuif van PSV Eindhoven in Nederland na Londen voltooi en kan dadelik ingespan word. Dit was vir ’n bedrag van £22 miljoen (sowat R436 miljoen). Bergwijn se stats dui daarop dat hy beslis ’n oog vir doele het nadat hy 5 doele en 10 assists in 16 wedstryde vir die Eredivisiespan aangeteken het. Spurs sal sonder twyfel kan baat by Bergwijn se doele­vernuf teen Pep Guardiola (bestuurder) se kampioenspan. Dis omdat Spurs steeds segeloos is in hulle vorige ses wedstryde teen die Cityzens. Spurs se laaste sege in Londen oor City was in Oktober 2016. Dit beklektoon hoe groot die uitdaging vir Mourinho-hulle vandag is teen die sterbelaaide City-span. Spurs sukkel ook behoorlik om punte in te samel teen spanne in die topses posisies. Hulle kon net 1 punt uit ’n moontlike 18 punte insamel teen spanne wat bo hulle geplaas is op die punteleer. Guardiola sal op sy beurt ook beslis ’n positiewe reaksie soek nadat hulle tydens ’n Caraboa Cup-halfeind met 0-1 teen hulle aartsvyand, Manchester United, verloor het. Fransman City het wel oor die twee bene tot die final van die bekerreeks deurgedring. Guardiola sal seker ook nie huiwer om sy eerstekeuse-doelwagter, Ederson, weer in te span nie. Sy ver­dediger Aymeric Laporte is boonop terug in die prentjie ná ’n besering. Dié Fransman kan straks met Fernandinho en Benjamin Mendy in City se verdedigingslinie ingespan word om dit weer byt te gee. – AP