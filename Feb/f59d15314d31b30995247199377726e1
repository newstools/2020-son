TWEE Suid-Afrikaners wat op 'n Japanse plesierskip werk, het positief getoets vir Covid-19, die corona-virus. Die departement van gesondheid het in 'n verklaring gesê hulle is deur Japanse owerhede bewus gemaak dat daar 12 Suid-Afrikaners aanboord die Diamond Princess Cruise Ship gewerk het toe Covid-19 daarop uitgebreek het. Die departement sê hulle is op 25 Februarie ingelig dat twee Suid-Afrikaners positief getoets het en dat hulle tans in Japan behandel word. "In hierdie stadium is dit die beste dat die twee Suid-Afrikaners in Japan behandel word totdat hulle ten volle herstel het van die virus voordat hulle verder reis," lui die verklaring. Die oorblywende 10 Suid-Afrikaners gaan toegelaat word om van die skip te klim, maar gaan vir 14 dae onder kwarantyn in Japan moet bly. "Suid-Affrika gaan die situasie voortdurend monitor en kontak behou met die Japanse regering om die publiek ingelig te hou," sê die departement. - News24