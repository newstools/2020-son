HARLEQUINS sal moet spiere bult vir Park in die Oos-Kaapse Super14-kompetisie. Harlies sal vandag in die Adcock Stadium mik na hulle tweede oorwinning in die kompetisie. Hoop Hopelik sal Harlies die tuisveldvoordeel kan gebruik teen ’n Park-span wat dit verlede week vir die gevaarlike Progress moeilik gemaak het om sy onoorwonne status in die kompetisie te behou. Harlies se direkteur van rugby, Ryan Felix, sê hy hoop net nie sy span moet die wedstryd op ’n nat veld speel nie. Felix sê: “Ek dink as dit nat word, kan dit dinge dalk net in Park se guns swaai, maar gelukkig werk ons aan ’n back­up-plan daarvoor ook.” Felix sê hulle hou gewoonlik daarvan om die bal rond te gooi en te hardloop, maar as dit nat is, sal hulle van dié plan moet afsien. “Soos ek sê, ons kyk maar hoe die toestande uitdraai, want met Park se goeie voorspelers sal die nat toestande moontlik ’n voordeel wees vir hulle.” Ná twee rondes is daar steeds vyf onoorwonne spanne in die kompetisie: Progress, Ncerha Leopards, Swallows, African Bombers en Kruisfontein. Daarom voel Felix ook ’n oorwinning oor Park is noodsaaklik. Moeilik Hy sê: “Dié is basies ons middelste wedstryd (derde van ses) en ons het klaar een nederlaag beleef. “So, as ons in die topvier wil eindig, kan ons nie nou bekostig om weer vas te val nie. “Dit gaan egter baie moeilik wees teen Park.”