DIE EFF wil hê FW de Klerk, Suid-Afrika se laaste apartheidsera-president, moet sy Nobelprys vir vrede teruggee. Mbuyiseni Ndlozi, woordvoerder van die EFF, het in 'n verklaring gesê De Klerk se regering moet nie die krediet kry vir die ontbanning van bevrydingsbewegings nie. Sondag was presies dertig jaar nadat De Klerk in die parlement aangekondig het hy gaan Nelson Mandela vrylaat. Ndlozi sê omdat De Klerk dit nie uit sy eie gedoen het nie, verdien hy nie die Nobelprys nie omdat sy bydrae tot 'n vreedsame oorgang in Suid-Afrika twyfelagtig is. Ndlozi sê in sy verklaring De Klerk is verantwoordelik vir te veel slagtings. "Aangesien God hom 'n lang lewe gegee het, kan De Klerk steeds berou toon en sy aandeel erken in die misdade teen die mensdom wat onder sy regime gepleeg is, insluitend die gru-dade van Vlakplaas. - SowetanLive 