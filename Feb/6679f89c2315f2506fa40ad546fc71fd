’N LEKKER bord kerrie is elke dag deel van Tyson Fury se spyskaart terwyl hy voorberei vir sy swaargewig-wêreld­titelgeveg op 22 Februarie. Hy boks dan in Las Vegas teen die verdedigende WBC-kampioen, Deontay Wilder. Fury se persoonlike sjef en voedingkundige, George Lockhart, het in ’n onderhoud met Sky Sports gesê hy doen vier keer per week inkopies om die nodige kos aan hom te verskaf. Dit blyk dat kerrie Fury woema gee. “Tyson eet elke dag kerrie. Ek gee hom ook Griekse jogurt en baie berries. “Die berries het baie oksidante in. Dit help die liggaam om vinnig te herstel. “Dan eet hy ook een salm per dag. “Ja, ek kook baie kerrie vir hom en hy kry elke tweede dag rooivleis.” Lockhart sê ook Fury sit elke dag meer en meer energie in sy oefeninge in en daarom is hy besig om gewig te verloor. “Ek gaan sorg dat hy nie verder gewig verloor nie, want dit kan be­teken dat hy ook spiere begin verloor.” Intussen sê Fury sy grootste vrees is dat sy regteroogbank weer kan oopgaan nadat Otto Wallin dit in September oopgekloof het. Hy moes ’n magdom steke kry om die gapende wond te heg.