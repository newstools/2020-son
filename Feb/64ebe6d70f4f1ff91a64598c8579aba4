DIE Blues se onvoorspelbaarheid is wat van hulle ’n groot bedreiging maak. Só het John Dobson gister by die Sentrum vir Uitnemendheid in Bellville oor Saterdag se uitdaging teen die span van Auckland gesê. Die coach van die Stormers glo dit is wat Leon MacDonald (afrigter) se span so gevaarlik maak. Die Blues let laas week in die doodsnikke net-net met 23-21 met die Bulls op ’n sopnat Loftus Versfeld in Pretoria afgereken. Dobson sê: “Die Blues is (fisiek), maar hulle is ook ’n span wat off the cuff kan speel. Dit is ’n groot uitdaging vir ons, want ons het nog nie teen ’n span soos hulle gespeel nie. “Wat die Blues ook uniek maak, is dat hulle feitlik met drie losskakels in hul agterlyn speel. Voorlangs het hulle ook sterk baldraers. “Dit was laas week nat op Loftus en ons kon nie regtig sien waartoe hulle in staat is nie. Ek is egter seker dat hulle ’n handvol op ’n droë Nuweland gaan wees. “Hulle groot agsteman (Hos­kins Sotutu) en hulle groot baldraers kan verwoesting saai met hulle pick and go.” Die Stormers se losskakel, Damian Willemse, is ’n uiters talentvolle speler. Hy het egter vanjaar nog nie tot sy volle potensiaal in die nr. 10-trui vertoon nie. Volgens Dobson is dit beslis nie ’n geval dat hy nie hard genoeg oefen nie. Hy meen die 21-jarige boorling van die Strand probeer dalk te hard om ’n verskil te maak wanneer hy in besit van die bal is. Gekonsentreer “Hy (Damian) oordoen dinge dalk op die oomblik. Hy is somtyds te fisiek. Damian maak baie tackles. Hy bevind hom somtyds op die grond. Dit is dalk ’n probleem vir ons span se attack, want Herschel (Jantjies) moet dan begin om hom te soek. “Laas jaar het hy op die heelagter-posisie gekonsentreer. Hy het nou maar as ’n 21-jarige 4 games op 10 van Superrugby agter die blad. “Ek is dus nie te veel bekommerd oor sy spelpeil nie, veral omdat hy so ’n goeie werk-etiek het. “Die probleem vir my is meer Jean-Luc (du Plessis) wat elke keer ’n verskil kom maak wanneer hy as plaasvervanger in die laaste paar games­ aangewend word. Hy het baie meer composure gewys, maar ek het nog altyd baie vertroue in Gazza (Willemse).” Dobson sal waarskynlik nie baie aan sy beginspan torring nie. Daar is egter sprake dat hy die naweek die slot Salmaan Moerat ’n blaaskans kan gee.