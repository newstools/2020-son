DIE Crusaders lyk ná week 1 van die 2020-Superrugbykompetisie reeds na ’n span wat vanjaar moeilik geklop gaan word. Hulle het Saterdag teen die Waratahs in Nelson gespeel en maklik met 43-25 gewen. Dié tienmalige kampioen het rustyd met 24-6 voorgeloop en ses drieë teen drie gedruk. Die buitesenter Braydon Ennor het geskitter met twee drieë en het ’n bydrae in ’n paar ander gehad. Die feit dat manne soos Sevu Reece, Luke Romano, Codie Taylor, Bryn Hall en Isi Tu’ungafasi die wedstryd op die plaasvervangersbank begin het, wys net hoeveel diepte die span het. Tempo Die Crusaders het die laaste drie seisoene van Superrugby oorheers en sal vanjaar poog om die titel onder leiding van Scott Barrett (kaptein) en Scott Robertson (afrigter) ’n vierde agtereenvolgende keer te wen. Barrett sê: “Dit was ’n goeie manier om die seisoen te begin. Ons wou goed begin en die tempo vir die res van die kompetisie stel. “Daar is goeie goed wat ons op die aanval gedoen het, maar dit was maar nog die eerste game van die seisoen en albei spanne het baie foute begaan.”