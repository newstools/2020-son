PERSONEEL van die Wes-Kaapse gesondheidsdepartement se Emergency Medical Services (EMS) was die naweek druk besig. Hulle het op 6 364 verskillende oproepe gereageer. Volgens ’n woordvoerder van EMS, Deanna Bessick, sluit van die voorvalle waarheen mediese personeel uitgegaan het, voorvalle in van aanvalle met wapens, aanranding, mense met asemhalingsprobleme, maagpyne, bors­pyne, kraamgevalle, mense wat opgegooi het en maagwerkings gehad het, senuweeprobleme en mense wat huishoudelike beserings opgedoen het. “Al die sake word as noodgevalle geregistreer, maar sommige gevalle kry voorkeur. Dit hang af van die inligting wat ons van die persoon af kry wat inbel oor die geval. “As mense se lewe in gevaar is, is dit prioriteit 1 en ander, minder ernstige gevalle is prioriteit 2.” Van die voorvalle wat aangemeld is, sluit 1 135 gevalle in van aanranding met ’n wapen, 905 voorvalle van mense met een of ander pyn, 444 gevalle van asemhalingsprobleme, 419 kraamgevalle, 364 fisieke aanrandings, 323 neurologiese gevalle en 282 maagpyne. Volgens Bessick is daar 236 gevalle aangemeld waar mense per ongeluk by hulle huis beseer is.