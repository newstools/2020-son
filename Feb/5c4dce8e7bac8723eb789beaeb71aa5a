DIT wil voorkom asof Karabo Tau nie die enigste een is wat na bewering deur die cops geforseer is om te erken sy’t die kind gesteel nie. Die ling-seuntjie Kwahlelwa Tiwane is steeds vermis nadat hy op 16 Januarie ontvoer is. Tau se mede-beskuldigde, Ely Kibunda, se pa, Romain, het die afgelope week uitgepak nadat ’n aanklag van ontvoering teen sy seun Woensdag teruggetrek is. Hy beweer die cops het sy seun óók gedwing om verklarings af te lê. ’n Woedende Romain beweer sy kind het steeds merke aan sy arms waar die polisie hom gecuff het terwyl hulle ’n sak oor sy kop getrek het. Hy vertel: “Dit was twee-uur in die oggend toe hulle hom kom arresteer het. “Nadat die polisie hom weg van die huis gehad het, het ek die polisiestasie gebel. “Hulle het gesê ek moet self na die polisiestasie kom. “Ek het vir hulle gesê dis in die oggendure en ek kan nie ’n taxi daai tyd van die nag vat nie. “Toe ek hulle vra hoekom my kind gearresteer is, het hulle gesê dis vir verkragting.” Romain sê toe hulle sy seun in die tronk besoek, het hy vertel hoe bang hy vir die cops was tydens sy ondervraging. Hy vaar uit: “Ons kon hom vir vier dae nie sien nie – eers toe ons die prokureur kry. “Toe ons hom sien, het hy vertel hoe hulle ’n sak oor sy kop getrek het en hom geforseer het om te sê hy het die kind gesteel. “Hulle het hom geforseer om te sê hy’s by human trafficking betrokke. “Hy’t aan die polisie gesê hulle kan hom maar doodmaak, maar hy gaan nie erken hy’t die kind gesteel nie. “My kind is by musiek betrokke en het ’n groot following op Facebook. Dis hoe hy en Karabo mekaar ontmoet het. Romain sê hulle is vir eers verlig die aanklagte teen sy kind is teruggetrek. Ely se lawyer, Leon Fieties, sê hulle gaan ’n siviele aksie teen die staat instel.