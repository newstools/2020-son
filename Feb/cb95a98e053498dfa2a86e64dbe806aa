MEER as 50 plakkershutbewoners van Kabah (Fase 6) het Madunaweg in KwaLanga, Uiten­hage, Woensdagoggend met onder meer brandende tyres en klippe versper omdat hulle aandring op huise. Ontevrede inwoners het Woensdag ge­wapen met tyres­ by hulle wyksraadslid se kantoor ingemarch en hom 30 minute gegee om te respond. Hy het die in­woners kort hierna in die teenwoordigheid van die polisie toegespreek. Hulle woede het verder oorgekook omdat die wyksraadslid nie amptenare van die behuisingsontwikkelingsagentskap na die meeting gebring het nie. Lulamile Sokhiya (40), die leier van die protesaksie, sê hulle wyksraadslid het ingestem om met hulle en die amptenare van die agentskap te meet, maar hulle het vergeefs gewag. Sokhiya sê verlede jaar is hulle belowe dat hulle teen 15 Desember 2019 in hulle nuwe RDP-huise gaan woon. Hy sê ’n begroting van R6,2 miljoen is lank terug reeds goedgekeur. Volgens hom vrees die inwoners nou dat hulle geld teruggestuur gaan word na die nasionale tesourie of elders aangewend gaan word omdat die geld nie gebruik word vir die doel waarvoor dit daargestel is nie. “Ons weet regtig nie wat so moeilik daaraan is om 54 huise te bou nie.” Leza Mahlathi (44), ’n woedende protester, sê sy dogter was net ’n jaar oud toe hulle in Moeggesukkel gaan bly het. Dié dogter is nou al 19. Hulle is in 2014 gerelocate. Mahlathi sê toe hulle hierheen gerelocate is, is hulle belowe dat hulle onmiddellik huise gaan kry. Volgens Mahlathi het hulle tot nou nog net toilette en water ontvang. Lunga Nombexeza, ANC-wyksraadslid, verduidelik hy kon nie die behuisings­amptenare na die meeting bring nie. Die munisipale departement van behuising is steeds besig met onderhandelinge oor die ontwikkeling van huise oor die Metro heen. Bystaan Nombexeza sê ook in 2015 is ál die mag gegee aan die behuisingsontwikkelingsagentskap. Volgens Nombexeza is die agentskap en munisipaliteit besig om uit te figure hoe hulle mekaar kan bystaan om dienslewering te bespoedig, want die mense soek dringend huise. Hy bevestig R6,2 miljoen is goedgekeur en toegeken aan die projek. Volgens hom gaan daardie geld vir die projek gebruik word.