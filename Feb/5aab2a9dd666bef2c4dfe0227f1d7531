WAAR is al die poste vir onderwysers? Dít is wat verskeie skole die laaste paar weke aan die begin van die nuwe skooljaar van die Wes-Kaapse onderwysdepartement (WKOD) wil weet. Een van die skole is Hoërskool Silversands in Blue Downs waar 990 leerders vanjaar geregistreer is. Altesaam 29 onderwysers is hier werksaam. Maar dis nie naastenby genoeg om die “krisis” op te los nie, verklap ’n anonieme bron aan Son. “Daar is vyf poste vir onderwysers wat nie gevul is nie. Dis weens die departement se nuwe plasingsmetode. Die departement het die skool basies net ingelig daar’s geen poste beskikbaar nie.” Die bron sê die WKOD het van die skoolbeheerliggaam verwag om die poste te finansier. “Die skool is in arm gemeenskappe geleë. “Die ouers van die meeste leerders sukkel om net hulle skoolfonds te betaal. Die beheerliggaam kan doodeenvoudig nie die poste vul nie.” ’n Nuwe skoolbeheerliggaam is ’n dag gelede gekies en het nog nie ’n kans gehad om die kwessie aan te roer nie. Ingelig Intussen moet die skoolhoof self ook die moue optrek om die werk gedoen te kry. “Die prinsipaal onderrig drie klasse. Ál die ander onderwysers is toegegooi onder werk. Hulle kom self ook nie by administratiewe take uit nie.” Volgens die bron was Silversands High laas jaar een van die akademiese uitblinkers. “Hulle het ’n slaagsyfer van 91,8% behaal. As hulle egter so moet voortgaan soos die laaste weke, sal hulle nie dieselfde sukses behaal nie.” Volgens Bronagh Hammond, woordvoerder van die WKOD, moet hierdie leerkragte en dié van Valhalla Sekondêr, wat ’n soortgelyke probleem het, eers relax. “Die skole is al in Augustus laas jaar ingelig watter poste beskikbaar gestel sal word. “Die besluit word geneem op grond van die beskikbare getalle van hoeveel leerders die skole het. “Aan die begin van die jaar is daar ’n verandering in die stelsel omdat van die skole se getalle gedaal of gestyg het. As die syfers baie toegeneem het, mag die skool weer aansoek doen.” Sy sê hulle het ’n stelsel waarvolgens hulle ’n tien-dae survey doen. “Die stelsel gee ons akkurate syfers waarmee ons kan werk. Ons kan nie poste beskikbaar stel alvorens ons die syfers het nie. “Ons moet dan ook kyk waar die grootse aanvraag lê sodat die poste regverdig uitgedeel word.” Sy sê die proses is nou in die finale fase. “Protesoptrede hieroor is nutteloos en veroorsaak net dat daar tyd vir onderrig verloor word.”