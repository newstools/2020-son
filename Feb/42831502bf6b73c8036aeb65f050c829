MOYHDIAN Pangarkar, wat vir die ontvoering en moord van Tazne van Wyk (8) in die Goodwood Landdroshof verskyn het, is Vrydag tydens sy eerste verskyning met 'n skoen en besemstok gegooi. Pangarkar, wat Maandag by 'n B&B in Cradock gearresteer is, het ook beserings aan sy lyf, arms, bene en ribbes gehad. Hy het ook gesê dat hy nie behoorlik kan sit of staan nie. Hy het die heeltyd sy gesig bedek. Die media is nie toegelaat om foto's en videos van hom te neem nie omdat die saak nog in 'n vroeë stadium is. Die hofbanke was volgepak met ondersteuners van Tazne en haar familie. Kleine Tazne se lykie is Woensdagaand op die N1 net buite Worcester in 'n stormwaterpyp gevind, nadat Pangarkar dit aan die polisie uitgewys het. Buite die hof het gemeenskapslede gestaan met posters met die agjarige se gesig daarop. Die rou emosies kon van ver gevoel word soos die groep mense na elke polisie vên gehardloop en die woorde "gee daai n**i vir ons" geuiter het. Versterkings moes ingebring word om seker te maak alles in die hof verloop glad nadat daar chaos vroeër uitgebreek het. Die saak is tot 17 Maart uitgestel. Ná die hofverrigtinge het chaos uitgebreek. Mense het 'n vermeende dwelmhuis in Parow afgebrand  waar Tazne vermoedelik kort ná haar verdwyning aangehou is. 'n Kar, wat na bewering aan 'n mert behoort, is ook omgedop. Die polisie moes inspring en 'n vrou help wat volgens mense 'n vriend is van die vrou wat ook vir Tazne aangehou het. 