DAVID Wessels, afrigter van die Melbourne Rebels, sal gou antwoorde moet vind vir sy span se aan-die-slaap-houding aan die begin van Superrugby-kragmetings. Tog verdien die Brumbies krediet vir die manier waarop hulle die Rebels Vrydag in Canberra geklop het. Die Brumbies was met 39-26 baas. Hulle spog nou met twee agtereenvolgende wenne in dié jaar se kompetisie. Ná 27 minute se spel het hulle met 24-0 voorgeloop danksy drieë deur Irae Simone, Tom Banks, Thomas Cusack en Solomone Kata. Die jong losskakel Noah Lolesio het twee daarvan verdoel. Kort voor rustyd het Angus Cottrell vir die Rebels gaan druk. Matt Toomua se vervyf daarvan het die rustydtelling 24-7 gemaak. Nes in hulle skoknederlaag teen die Sunwolves ’n week tevore het Wessels se span teruggeveg. Die Brumbies het die besoekers egter ’n armlengte weggehou deur op belangrike tye punte aan te teken. Puntemakers: BRUMBIES – drieë: Irae Simone, Tom Banks, Thomas Cusack, Solo­mone Kata, Folau Fainga’a, Tom Wright; doelskoppe: Noah Lolesio (3); skepskop: Lolesio. REBELS – drieë: Angus Cottrell (2), Dane Haylett-Petty, Frank Lomani; doelskoppe: Matt Toomua, Lomani (2).