JESSE Hess se vermeende moordenaar het Vrydag weer ’n verskyning in die hof gemaak. Dié keer het David van Boven, ’n verlangse neef van Hess (18), op klagte van verkragting en poging tot moord in die Wynberg Landdroshof verskyn. Die aanklagte hou verband met misdade wat in November in Hanover Park gepleeg is. Van Boven het na bewering twee familielede van sy girlfriend in hulle huis oorval toe hy R5 by hulle gaan soek het. Hy het ’n 15-jarige meisie na bewering verkrag nadat hy haar antie met ’n tou vasgebind het. Gevoeg Die hof het gehoor dat die direktoraat van openbare vervolging (DOV) nog ’n beslissing moet maak oor dié aanklagte. Dit gaan daaroor of hulle by die klagte van dubbele moord op Hess en haar oupa Chris Lategan gevoeg moet word. Die DNS-uitslae in dié saak is ook uitstaande, net soos dié in die Hess-saak. Die saak is tot 27 Maart uitgestel vir nader ondersoek. Van Boven en Tasliem Ambrose, sy medebeskuldigde, sal op 8 April weer in die Bellville Landdroshof verskyn vir die Hess-saak.