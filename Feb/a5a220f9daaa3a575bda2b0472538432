AL IS daar nóg ’n T20-reeks teen Australië wat wag, sal vandag se beslissende game in die reeks teen Engeland kan vertel watter Protea-spelers die bus gaan haal en mis vir vanjaar se T20 World Cup. Die Engelse het Vrydagaand in Durban verseker vandag se laaste T20 in Johannesburg sal beslis wie dié reeks wen. Engeland het met ’n skamele 2 lopies in ’n riller van ’n lopiefees op Kingsmead gewen. Die besoekers het 204 lopies aangeteken en toe die Proteas tot 202 lopies beperk in ’n wedstryd wat nes die Proteas se sege in Oos-Londen eers met die laaste bal van die kragmeting beslis is. Quinton de Kock (kaptein) het met ’n blitsige 65 lopies van net 22 balle gewys hy verdien dalk om die Protea-kaptein na die World Cup te wees. De Kock het ag sesse gemoker, terwyl Rassie van der Dussen (43; 26 balle) sy aandele vir ’n plek in die World Cup-groep laat groei het. Optrek Dwaine Pretorius verdien ook ’n pluimpie vir sy cameo van 25 lopies. Die boulers sal egter vandag hulle sokkies moet optrek op SuperSportpark in Centurion. Hulle kon nie die Engelse kolwers in toom hou nie – veral nie in die laaste vyf boulbeurte toe Moeen Ali (39 van 11) onder hulle ingeklim het om te verseker ’n telling van meer as 200 sou gejaag word nie. Ben Stokes was ook ’n vlieg in die salf met ’n geduldige en onoorwonne 47 van 30 aflewerings in ’n ankerrol, terwyl Ali die Protea-boulers van die ander kant gekasty het. Vandag se kragmeting in Centu­rion begin 14:30 en word regstreeks op SuperSport se kanaal 202 en SABC 3 uitgesaai.