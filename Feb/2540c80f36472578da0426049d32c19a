DIE hoog aangeskrewe Lance Sendin is gister as die afrigter van die Suid-Afrikaanse Skolerugbyspan aangewys. Sendin het in 2016 en 2017 ook dié span afgerig. Dié onderwyser en rugbyafrigter by die Hugenote Hoërskool in Wellington gaan bygestaan word deur Cobus van Dyk van Hoërskool Waterkloof in Pretoria. Van Dyk het laas jaar ook in dié rol gedien. Sendin neem die leisels as hoofafrigter by Mzwakhe Nkosi oor. Nkosi is by die Lions se SuperSport Challenge- en o.21-rugbyspanne betrokke. Grey Kollege se Wessel du Plessis is promote tot hoofafrigter van die SA Skole A-span nadat hy verlede jaar die hulp­afrigter was. Die SA Skole en SA Skole ‘A’ sal in Augustus in drie wedstryde teen hulle eweknieë van Engeland, Argentinië en Frankryk in die Wes-Kaap speel. Dié spanne het luidens ’n verklaring van SA Rugby reeds hulle deelname bevestig en die logistics sal in ’n latere stadium aangekondig word. “Die SA Skole- en SA Skole ‘A’-spanne speel ’n belangrike rol in ons ontwikkeling- strukture. “Dit is gewoonlik die eerste keer dat die spelers aan internasionale rugby blootgestel word. “Dit is vir ons aangenaam om afrigters van die kaliber van Lance en Wessel aan te kondig,” sê Jurie Roux, SA Rugby se uitvoerende hoof. “Hulle is albei bekend met die kompetisie, aangesien hulle reeds in die afrigtingstrukture gedien het en hulle weet watter standaarde dit verg om suksesvol te wees. “Ons verwag dus nóg ’n top-klas event dié seisoen.” SA Skole-bestuurspan: Hoofafrigter: Lance Sendin Hulpafrigter: Cobus van Dyk Spanbestuurder: Dean Moodley Krag- en kondisioneringsafrigter: Sisonke Makapela Spandokter: Dr. Janesh Ghanda Fisioterapeut: Wernich Smith SA Skole ‘A’-bestuurspan: Hoofafrigter: Wessel du Plessis Hulpafrigter: Katleho Lynch Spanbestuurder: Jimmy Jimlongo Krag- en kondisioneringsafrigter: Yaw Fosu-Amoah Spandokter: Dr. Janesh Ghanda Fisioterapeut: Ken Kabongo