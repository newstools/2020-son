’N PROVINSIALE verkeersbeampte het net-net met sy lewe ontsnap toe daar op hom geskiet is tetwyl hy in die strate van Kamesh in Uitenhage met patrollies besig was. Die voorval het Saterdag om 10:25 in Acacia-rylaan gebeur toe die 38-jarige beampte op pad huis toe was ná sy skof. Kapt. Gerda Swart, ’n polisiewoordvoerder, sê die beampte het in sy gemerkte voertuig en met sy blou lig aan gery. “Hy het stadig gery en toe ’n man langs die pad sien staan. Daarna het hy twee skote gehoor en dadelik van die toneel af weggejaag. “Toe hy by die polisiestasie kom, het hy gesien daar is twee koeëlgate in sy kar se deur.” Swart sê die motief agter die voorval is nog onduidelik. “Ons weet nie of die skieter die verkeersbeampte wou beroof of hijack nie.” Unathi Binqose, woordvoerder van die verkeersdepartement, sê hulle is geskok en teleurgesteld oor die aanval op die beampte. “Die beampte het die 14:00 tot 22:00 shift gewerk en was op pad huis toe toe hy aangeval is. “Ons is dankbaar dat hy die traumatiese ervaring oorleef het en nie beseer is nie.” ’n Saak van poging tot moord word ondersoek.