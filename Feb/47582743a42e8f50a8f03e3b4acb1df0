DIS ’n intense toernooi met ’n goedhartige twist. Só kan môre se tweede aanbieding van die Hamediehs Rugbyklub se Community 10s Cup op City Park in Athlone beskryf word. Altesaam 16 Westelike Provinsie-rugbyklubs sal in dié toernooi in aksie wees, hoewel daar nie prysgeld vir die wenner is nie. Daar is ook nie ’n registrasie-fooi nie, want ál die profyt op dié dag word geskenk aan die Hamediehs Cares Foundation. Elke afrigter gaan boonop ’n coaching care package met toerusting ter waarde van R4 000 kry. “Ons wou iets anders doen en natuurlik verbeter op verlede jaar,” sê Taariq van der Ross, een van die toernooi se organiseerders. “Daar is baie club coaches wat sukkel met equipment deur die jaar en dít is maar een manier hoe ons hulle kan bystaan.” Die spanne wat dinge dié naweek gaan uitspook, sluit laas jaar se kampioen, Vineyards, in asook Sir Lowrians, SK Walmers, Tygerberg, Collegians, Primrose en False Bay. Fiksheid Die spanne gaan natuurlik groot skares trek, aangesien hulle so goed gevaar het in 2019 se klubrugbyseisoen. Die geskiedkundige City Park is beslis die beste plek om so ’n gemeenskapsgedrewe toernooi te host. Dit kom ook op ’n goeie tyd vir klubs om hulle diepte en fiksheid te kan toets. Een so ’n klub is Sir Lowrians, wat onder nuwe afrigting is. Winston Baard het aan die einde van die vorige seisoen die leisels by dié voormalige Super­liga A-klub oorgeneem. Hy is baie optimisties oor die Community 10s Cup. “Dit is ’n uitstekende platform waar ons die spelers kan toets en kyk hoe ons game plan dié jaar vir ons gaan uitwerk,” het Baard aan Son gesê. “Baie spelers ken nie regtig die 10’s-formaat nie, maar dis rugby; die reëls bly dieselfde, die span wat die meeste dissipline het en klinies is, gaan aan die einde bo uitkom. So eenvoudig soos daai!” Die toernooi begin 10:00 en toegangsgeld beloop R20.