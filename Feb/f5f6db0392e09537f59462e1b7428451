’N VIERJARIGE meisietjie is Saterdagaand in Heideveld dood nadat ’n swaar staalhek op haar geval het. Klein Carly Joseph het na bewering buite in die oprit gespeel toe die elektriese skuifhek op haar geval het. Paramedici het haar probeer red op die toneel, maar dit was tevergeefs. Die tragiese ongeluk het omstreeks 20:00 by haar ouma se huis in Waterbergweg, Heideveld, plaasgevind. ’n Familielid van haar het op sosiale media beweringe ontken dat die hek weens load shedding van die spoor afgehaal is. Volgens die familielid het die hek ontspoor terwyl dit besig was om toe te gaan. Keer Carly het in daardie stadium verby die hek geloop en dit het op haar geval. Die huismense kon nie betyds keer dat die hek op haar val nie. Volgens ’n familielid woon die meisietjie se ma nie in Heideveld nie. Die ma was ten tye van die voorval in Delft. Carly se ouma was gister nog erg geskok en getraumatiseer en moes ’n dokter gaan sien. Volgens kol. Andrè Traut, ’n polisiewoordvoerder, is daar met ’n geregtelike doods­ondersoek begin.