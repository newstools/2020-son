AS JY weet waar Owen Bruce James hom bevind, moet jy onmiddellik die Valke bel. James (41) word deur die Valke in die Oos-Kaap gesoek in verband met 'n bedrogsaak. Kapt. Anelisa Ngcakani, 'n Valke-woordvoerder, sê die Oos-Kaapse onderwysdepartement het op 30 April 2010 ontdek daar is 14 bedrieglike transaksies aan vier skole gemaak. Daar word beweer die bankbesonderhede, waarin geld betaal is, het nie aan die wettige begunstigdes van behoort nie. Ngcakani sê ondersoeke  wys dat een van die bankrekenings waarin 'n betaling gemaak is, aan James behoort. "Amper R600 000 is na bewering in sy persoonlike rekening inbetaal en dieselfde bedrag is op 1 April 2010 uit die rekening getrek," sê Ngcakani. Die Zwelitsha-landdroshof het op 8 Maart 2016 'n lasbrief vir James se arrestasie uitgereik. Daar word geglo dat hy tans in Johannesburg woon. Enigeen met inligting kan die ondersoekbeampe lt. kol. Zane Johnson by 082 941 8588 bel.