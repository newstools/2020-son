DIE Baai se St. George’s Park-stadion bied Sondag die tweede wedstryd van die T20 Internasionale reeks tussen Suid-Afrika en Australië aan. Die wedstryd is geskeduleer om Sondag 14:30 te begin, met die hekke wat reeds 12:30 oopmaak. Donovan May, president van OP Krieket, het gesê: “Ons is verheug om gasheer vir sowel die Proteas as die Australiese nasionale span te speel. “St. George’s Park is gereed om alle ondersteuners hartlik te verwelkom vir ’n dag van goeie krieket. “Krieket in die Oostelike Provinsie doen ’n beroep op die Baai om die Proteas te ondersteun en die stadion te vul. Laat ons die Protea Fire inspireer en die span wys dat ons agter hulle is. “St. George’s Park is bekend vir sy energieke atmos­feer en begeesterde ondersteuners. Laat ons die spanne niks minder gee nie.” Kaartjies St. George’s Park se kaartjieskantoor is reeds van gister tot môre tussen 09:00 en 16:00 oop en sal weer Saterdag van 09:00 tot 13:00 oop wees. Kaartjies kan ook aanlyn via TicketPro gekoop word teen pryse van net R50 tot R160 elk.