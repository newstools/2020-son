DIÉ naweek gaan Bellville en Kuila die mense in ’n vriendskaplike wedstryd ’n voorsmakie gee van wat verwag kan word dié seisoen. Albei klubs is hard aan die werk en dié naweek se skare wat in Bellville by die Rosina Paarwater Stadion gaan uitsteek, kan na ’n opwindende stryd uitsien. Albei klubs het ’n ryk geskiedenis. Dié derby van die noordelike voorstede gaan wys wat steek in die twee powerhouses van WP-klubrugby. Kuila het die WP Super­liga B laas jaar gewen en só promosie na Super A beklink. Bellville het Super A-promosie net-net misgeloop toe hy teen NTK Parow in die uitspeelwedstryd om promosie/relegasie verloor het. Daar sal baie druk op albei spanne wees, al is dit net ’n friendly. Bellville is al twee wedstryde in sy voorseisoen in, maar Kuila se goeie 2019-seisoen maak hom dalk net die favourite om hierdie een te wen. “Vir ons is dit ’n belang­rike wedstryd al is dit net ’n friendly,” verduidelik Wessel Kriel, Kuila se hoofafrigter. “Daar is nog baie skaafwerk wat ons moet doen – dié jaar kompeteer ons met van die beste in die land.” Kriel gaan hierdie stryd ook gebruik om te bepaal hoe die diepte van hulle squad vir die jaar lyk. “Ons sal Bellville geensins onderskat nie. Toets “Inteendeel, die twee onderskeie klubs het ’n goeie vriendskap. “Ons gaan, aangesien dit ons eerste wedstryd van die jaar is, van die geleentheid gebruik maak om kombinasies te toets. “Dis ’n derby en enige derby is maar tough, so ons weet hulle gaan nie maklik geklop word, veral nie op tuisbodem nie.” Hierdie wedstryd skop 13:00 af.