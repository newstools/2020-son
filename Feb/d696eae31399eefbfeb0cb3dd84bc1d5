DIE St. Mark’s-rugbyklub was weereens baas in ’n Alicedale-derby teen Rosebuds. Die Blou Bulle het die Rose 25-15 geklop in ’n jaarlikse Sunday’s River Cup-wedstryd. St. Mark’s het met dié sege die bragging rights behou as Alicedale se beste rugbyspan. Dié derby is, soos verwag, weereens goed bygewoon en die rugby wat opgelewer is, was ook kliphard. Rosebuds het dit glad nie maklik gemaak vir die wenspan nie. St. Mark’s moes hard veg en sodoende sy kanse goed benut. Die Bulle se gevaarlike en swaarder voorspelers het weer voorlangs die fondament goed gelê. Die jong agterspelers in St. Mark’s se span het die spark gegee, met veral Cole Kirkwood en Nolan Soyes aan die spits. Teruggeveg Rosebuds se jong agterlyn het hard probeer en selfs gevaarlik op die aanval gelyk. Met die rustyd was St. Mark’s met 13-3 voor. Rosebuds het goed teruggeveg in die tweede helfte met drieë deur Wallie Peters en Denilson Pokbas. Kido Alexander en Rikus Goliath se drieë het egter gesorg dat St. Mark’s as die wenner van die veld stap.