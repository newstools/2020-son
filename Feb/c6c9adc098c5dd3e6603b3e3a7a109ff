TRONKSTRAF van 22 jaar vir ’n huurmoordenaar wat taxi-base afgehaal het, is genoeg om ’n sterk boodskap teen taxi-geweld uit te stuur. Só het Phindile Velem (42) se lawyer, Michael Sebueng, gister in die Kaapse hooggeregshof betoog. Velem het skuld erken op nege aanklagte, wat die moord op twee taxi-base insluit. Hy het gister weer verskyn in ’n hofsaal vol polisielede. Hy het erken dat hy in 2018 twee taxi-base uitgehaal en ’n derde raakgeskiet het. Hy het gesê hy was toe ’n lid van die Central Union Taxi Association (Cuta). Dié taxi-vereniging is geaffilieer met die Cape Amalgamated Taxi Association (Cata). Waarnemende regter Matthew Francis was nie oortuig deur Sebueng se betoë nie. “Ál die klagte is ernstig van aard. Daar is niks uit sy persoonlike omstandighede wat buitengewoon is nie.” Francis het bygevoeg dat die saak ook in die openbare belang is. Die saak is tot volgende week uitgestel vir vonnis. Benewens dié saak, loop Velem ook hof vir drie ander moorde wat verband hou met taxi-geweld.