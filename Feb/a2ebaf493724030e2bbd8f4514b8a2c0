DIT was beste geveg van Tyson Fury se loopbaan, terwyl Deontay Wilder skaars in die prentjie was. Dís kortom wat gister­oggend SA tyd in Las Vegas gebeur het toe Wilder se hoek die handdoek in die sewende ronde ingegooi het. Fury het met dié oorwinning nie net die nuwe WBC-kampioen geword nie, maar ook sy onoorwonne rekord behou. Vir Wilder was dit sy eerste nederlaag in 44 gevegte sedert sy eerste beroepsgeveg op 15 November 2008. Fury het uit die staanspoor aangeval en Wilder met regters en linkers gebombardeer. Hy het ook soos ’n wafferse Muhammad Ali gedans en rondbeweeg. Wilder, daarenteen, was nie ’n skaduwee van die bokser wat die wêreld ken nie. Hy is in die derde ronde platgeslaan en in die vyfde weer. Aan die einde van die vyfde ronde het bloed by Wilder se linkeroor uitgeloop. Die een kommentator het toe gesê dit blyk dat Wilder se oordrom gebars het omdat hy duidelik ’n probleem met sy balans gehad het. Wilder het ook vanaf die derde ronde moeg voorgekom. Fury het sy teenstander agterna geprys en gesê hy het die “hart van ’n kam­pioen” gewys en sal weer sterk terugkom. Wilder sê die beste bokser het op die aand gewen. Volgens oorsese media is die kanse skraal dat Wilder tot ’n derde geveg sal instem. Hy het té veel slae verduur. Wilder teen Anthony Joshua is glo nou ’n sterk moontlikheid.