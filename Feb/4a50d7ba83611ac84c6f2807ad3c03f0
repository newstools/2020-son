LADISMITH. – Sy vloeknavorsing het bewys vloek is ’n kanker in die gemeenskap. Só sê Quinton Adams, opvoedkundige sielkundige en navorser. Adams brei uit: “Dis ’n kanker in ons gemeenskappe. Daar is 143 variante van die vloekwoorde ‘jou ma se ...’ ‘jou ma se niggie se ...’. “Toe ek in ’n onderhoud vir ’n omroeper noem dat vloek die kanker in ons gemeenskappe is, toe vertel hy my dat dit culture in ons gemeenskappe is.” Adams sê hy het die omroeper uitgedaag om al 143 variante oor die lug te lees vir sy luisteraars. Waarop hy toe sê: “Nooit nie, Quinton, wil jy hê ek moet my job verloor?” Adams sê verder: “Die woord ‘vloek’ is ‘curse’ in Engels. So, as jy jou kind vloek, curse jy hom of haar. Jy curse daai jong boompie. “Vra of skryf positiewe woorde neer waarmee jy jou kinders positief kan motiveer. “Kinders vloek die onderwysers omdat hulle die vloekwoorde heel eerste in hulle gemeenskap hoor.” Volgens Adams moes hy in sy navorsing hoor hoe ’n jongmeisie sê: “My ma sê ek is ’n jintoe of hoer ... ek is slegter as daai nageboorte.’ “Nou, hoe wen jy jou kind terug as jy sulke vloeke en vloekwoorde spreek? Die brein werk op wat die brein inneem. Waarom nie liewer sê ‘God het jou lief,’ of ‘Jy is pragtig’ nie?” Tog is Adams steeds opgewonde oor die toekoms van ons land en sy kinders.