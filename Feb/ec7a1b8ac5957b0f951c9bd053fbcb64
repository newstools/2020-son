WIE gaan opdok vir belastingbetalersgelde wat so gruwelik misbruik is? Dít is die vraag van Jaco Kotze, raadslid vir die Saldanhabaai Inwonersalliansie (SIA) binne die Saldanhabaai Munisipaliteit (SBM). Kotze het vir die eerste keer in 2018 gal gebraak oor vyf mense wat in Marius Koen, die DA-burgemeester, se kantoor aangestel is sonder dat die poste geadverteer is. ’n Storm is destyds ontketen toe Koen dié vyf persone aangestel het. Volgens Kotze was dinge vanuit die staanspoor nie kosher met hierdie aanstellings nie. “Hierdie mense is aangestel teen R414 000 per jaar – sonder enige posbeskrywings. “Een van hulle is aangestel as Koen se PA. Dít terwyl daar al vir jare ’n bekwame PA in sy kantoor werksaam is. “Toe ek vra wat hulle posbeskrywings is, is daar vir my gesê hulle is capturers. Om wat te capture?” Kotze het besluit om die saak nie daar te laat nie en sê nadat niemand hom bevredigende antwoorde kon verskaf nie, het hy hom op die kantoor van die openbare beskermer (OB) beroep. “Toe ewe skielik word hierdie vyf poste weer geadverteer, maar hierdie keer teen ’n verminderde jaarlikse salaris van nou R272 000. “En raai wat? Dieselfde vyf word weer die poste aangebied! “Ek het verneem dat daar sowat 70 aansoeke vir die poste was. “Is daar ’n proses gevolg om te kyk of daar nie dalk beter aansoeke onder hierdie aansoekers was nie?” Reggestel Son op Sondag verstaan dat een van die vyf die SBM na die bedingingsraad gesleep het weens die verminderde salarisse. Kotze sê hy het nog baie vrae waarop hy nie antwoorde kry nie. “Daardie vyf het die belasting­betaler oor ’n periode van drie jaar amper R7 miljoen gekos. Dis geld wat gebruik kon word om gemeenskappe op te hef. “Ek wil weet hoekom die poste nou teen byna 50% minder in die salarisse is en hoe die foute van die verlede reggestel gaan word. “Ek sit met ’n voorlopige verslag van die OB waarin bevind is die munisipaliteit het hom skuldig gemaak aan ‘fruitless and wasteful expenditure’. “Ek vermoed dié verminderde salarisse en die poste se heradvertering is gedoen omdat die munisipaliteit besef het hy’t aangejaag deur die vyf in die eerste plek aan te stel. Maar hoe gaan die gelde verhaal word wat op hulle gespandeer is?” Ethne Lawrence, SBM-woordvoerder, sê hulle weet nie van ’n OB-verslag wat hulle as geldverkwisters vinger nie. “Die betrokke poste is geskep as ondersteuningspersoneel vir politieke ampsbekleërs en daar is daarvoor begroot. Dié poste was jaarkontrakte en nadat die termyne verval het, is dit weer geadverteer en alle aansoekers is onderwerp aan ’n deursigtige werwingsproses,” verduidelik sy. Lawrence sê die raad het die vyf se salarisse gedebatteer en goedgekeur. Die SMB het ten spyte van die issue wat gelig is, ’n skoon oudit vir 2018-2019 se finansiële jaar van die ouditeur-generaal ontvang.