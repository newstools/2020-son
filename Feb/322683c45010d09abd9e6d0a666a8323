DIE Sharks vertrek vandeesweek op ’n toer van vier weke na Australasië waar hulle die Highlanders, Hurricanes, Rebels en Reds in agtereenvolgende wedstryde sal pak. Hulle het die Bulle Vrydagaand op Kings Park met 23-15 geklop in ’n wedstryd wat beslis nie lank onthou sal word nie. Die jong en opwindende skrumskakel Sanele Nohamba se drie ná ’n vlymskerp breekslag in die doodsnikke was een van die min oomblikke in die wedstryd wat toeskouers uit hulle sitplekke gehad het. Talle hanteerfoute, swak verdediging en ’n deurmekaar getjommel was die uitstaande kenmerke van die wedstryd. Die Sharks het heelwat inkopies in die af-seisoen gedoen, maar sal graag die dividende op die uitgawes in die volgende paar weke wil sien. Ox Nche (loskopstut), James Venter (flank) en Sikhumbuzo Notshe (agsteman) het almal hulle debuut gemaak vir die Sharks en moet seker kans gegun word om hulle voete te vind. Opgewonde Die Sharks het egter in Thomas du Toit, Hyron Andrews, Louis Schreuder, Curwin Bosch, André Esterhuizen, Lukhanyo Am, JP Pietersen en Makazole Mapimpi genoeg ervaring om in dieselfde geselskap as die hardebaarde in die kompetisie te wees. Voeg daarby die voortvarendheid van manne soos Nohamba en Aphelele Fassi en jy kan verstaan hoekom die Durbaniete vanjaar so opgewonde is oor hulle Superrugby-veldtog. Hulle kom Vrydag 08:05 (SA tyd) teen die Highlanders in die Forsyth Barr Stadium te staan.