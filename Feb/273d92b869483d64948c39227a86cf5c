PROGRESS en Swallows is loshande deur na die halfeindstryd van die Oos-Kaapse Super14. Albei spanne het vyf uit vyf wedstryde in die kompetisie gewen. Die vraag is nou: Wie gaan die ander twee plekke vul? Progress is met 23 punte die voorloper in groep A. Die Uitenhaagse span het sedert die begin van die kompetisie nog nooit die gesogte toernooi gewen nie. Hy het wel reeds ’n paar hartverskeurende verskynings in die eindstryd gemaak. Progress se breier, Eric Toring, is vol vertroue dat sy span dié keer ál die pad kan gaan. Hy dink ook dit gaan alles oor hulle volgende wedstryd. “Ons moet eers verby Young­ Leopards kom,” meen Toring. Ncerha Leopards vaar ook goed. Die span het sy plek in die halfeindstryd feitlik verseker nadat hy sy naaste mededinger, Harlequins, met 28-18 geklop het. Dit het hom op 18 punte geplaas. Die span kort twee punte wanneer hy Black Eagles volgende week pak. Trying Stars is ook meer optimisties nadat hulle Old Selbornians laas naweek in Alexandria met 18-12 ore aangesit het. Stars se hoofafrigter, Sheldrid Cannon, is baie positief oor Saterdag se stryd. Hy glo sy span kan Oos-Londen Polisie klop as hulle as ’n eenheid speel. “Police is op sy tuisveld ’n baie sterk en gedugte span. Ons sal moet seker maak ons verdediging is op koers, en ons skrums. “Ons het dié week hard gewerk aan ons skrums en wil beter vaar in daardie department,” het hy gesê. Super14-bepalings Progress t Young Leopards – SENTRALE VELD; Park t Break­ers – LONDTPARK; Harlequins t Black Eagles – ADCOCK; Old Selbornians t Kruisfontein –OLD SELBORNIANS; OL Polisie t Trying Stars – POLISIEPARK; Swallows t African Bombers – NU1. Gardens en Ncerha Leopards het ’n loslootjie.