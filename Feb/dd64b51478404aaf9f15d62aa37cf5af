’N OUD-KOLONEL van die Valke in die Oos-Kaap is die afgelope week gevonnis op bedrogklagte. Hyron Gavin Booysen (48) is Donderdag in die Oos-Londense streekhof gevonnis tot 40 maande tronkstraf of ’n boete van R80 000. Bykomend is hy vyf jaar tronkstraf opgelê wat vir vier jaar opgeskort is. Die hof het voorts gelas dat Booysen ’n bedrag van R11 961,10 aan die polisie in Port Elizabeth op of voor die einde van die maand terugbetaal. Hy is ook unfit verklaar om ’n vuurwapen te besit. Luidens die klagstaat was Booysen ’n kolonel by die polisie se eenheid teen georganiseerde misdaad in die Baai. Die klagstaat lui die beskuldigde het op eisvorms aangedui hy moet op 7 Desember 2013 Kaapstad toe travel. Daar sou hy met ene kol. Marco van der Hamman vergader om betwiste dokumente met betrekking tot ’n saak in Zwelitsha te bekom. Volgens hom moes hy ondersoekwerk in Kaapstad doen van 7 Desember 2013 tot 10 Desember 2013. Hy het eise ingedien vir akkommodasie, maaltye en reis-uitgawes. As gevolg van dié wanvoorstelling moes die Suid-Afrikaanse Polisiediens R8 614,70 opdok vir maaltye, akkommodasie en vervoer vir die beskuldigde se trip na Kaapstad Die klagstaat lui die beskuldigde het geweet dit was nie nodig vir hom om op 7 Desember 2013 na Kaapstad toe te travel om met Van der Hamman te konsulteer nie. Dit was ook nie vir hom nodig om betwiste dokumente by Van der Hamman te bekom wat verband hou met die Zwelitsha-saak nie. Die beskuldigde het ook geweet hy gaan nie ondersoekwerk doen in Kaapstad wat verband­ hou met dié saak nie. Die beskuldigde het ook geweet die maaltyd- en vervoer-uitgawes was nie nodig vir die ondersoek met betrekking tot die Zwelitsha-saak nie. Die klagstaat lui voorts die beskuldigde het aangedui hy het op 10 Desember 2013 vanaf die kantore van die polisie se eenheid teen georganiseerde misdaad in Port Elizabeth met sy privaat voertuig – ’n Mercedes-Benz – na Oos-Londen en toe die hof in Zwelitsha gereis. Voorts lui die klagstaat die beskuldigde het beweer tussen 10 Desember 2013 en 12 Desember 2013 het hy 890 km afgelê tussen Port Elizabeth, Oos-Londen en die Zwelitsha-hof. As gevolg van hierdie wanvoorstelling moes die Suid-Afrikaanse Polisiediens R3 346,40 opdok vir die beskuldigde se trip. Dit terwyl die beskuldigde geweet het hy het nie op 10 Desember 2013 vanaf die kantore van die polisie se eenheid teen georganiseerde misdaad na Oos-Londen en die hof in Zwelitsha getravel nie omdat hy op dié dag reeds in Oos-Londen was. Hy het ook geweet dat hy nie tussen 10 Desember 2013 en 12 Desember 2013 met sy privaat voertuig altesame 890 km afgelê vanaf Port Elizabeth na Oos-Londen en die Zwelitsha-hof en terug nie.