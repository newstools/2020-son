’N MAN (27) van Oudtshoorn wat van roof met verswarende omstandighede aangekla en byna twee jaar in aanhouding was, is Dinsdag in die streekhof ’n opgeskorte vonnis opgelê nadat hy net aan diefstal skuldig bevind is. Jason Ewerts is daarvan aangekla dat hy Austin de Villiers op 21 Maart 2018 van ’n baadjie ter waarde van R400 en tekkies ter waarde van R500 beroof het deur ’n mes teen sy keel te druk. Die klaer kon nie sê wie hom beroof het nie, maar die cops het die baadjie en skoene in Ewerts se besit gevind. Streeklanddros Retha Pretorius het in haar uitspraak gesê sy kan nie bevind dis Ewerts wat De Villiers beroof het nie, maar die items is wel in sy besit gevind. Die beskuldigde het verkies om nie te getuig nie, maar dit kan nie teen hom gehou word nie. Willem Vister, staatsaanklaer, het die hof gevra om Ewerts se 11 vorige veroordelings in ag te neem vir direkte tronkstraf, wat ál gepaste vonnis sal wees. Die landdros het Ewerts se twee jaar in aanhouding vir vonnisoplegging in ag geneem en hom tot vier jaar tronkstraf gevonnis wat in geheel vir vyf jaar opgeskort is.