HILLCREST United van Wellington het die sewesrugbytoernooi van die Evergreens Rugbyklub van die Paarl Saterdag gewen. Hillies het Vineyards in die eindstryd met 21-12 geklop nadat hulle in die halfeindstryd teen Blue Stars 26-10 voorgeloop het. Hillies dreig al die hele seisoen om titels te wen, maar het dié slag seker gemaak dat hulle die goue medalje ver­ower. Een van Hillies se staatmakers, Lesley Gertse, is as die speler van die toernooi aangewys. Volgens Evergreens se voorsitter, Japie van Rooyen, was dit ’n baie suksesvolle toernooi. “Dit was Saterdag warm, maar die aksie was ook vuurwarm. Ons het opwindende rugby gesien en die spanne moet geloof word vir hul goeie spel,” sê Van Rooyen. “Die toeskouers het ’n lekker kamp-atmosfeer geskep en is op lekker hardlooprugby getrakteer. “Ons wil ook ons opregte dank aan TipTrans betoon vir hul borgskap vir die toernooi. “Hillcrest was vooraf een van die gunstelinge en so ook Vineyards. So, ons is baie tevrede met hoe die toernooi uitgedraai het.”