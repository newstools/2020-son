DIE oorwinning in die World Cup het die trots in Suid-Afrikaanse rugby terug­gebring. Volgens Salmaan Moerat het die World Cup-sege die Stormers die nodige selfvertroue gegee om te glo dat hulle enige span kan klop. Dit was veral duidelik in hulle eerste game van die seisoen. Hulle het die Hurricanes die naweek op Nuweland met 27-0 kafgedraf. Die junior Springbokslot glo die spelers wat die World Cup gewen het, het ’n wenkultuur na die Stormers gebring. Die 21-jarige boorling van die Paarl het gister by die Sentrum vir Uitnemendheid in Bellville gesê: “Ja, dit is beslis so. “Die World Cup-spelers bring composure. “Hulle weet wat om in sekere situasies te doen. “Dit is vir ons ’n groot pluspunt. Daar is nou baie ervaring en volwassenheid in die groep. “Die ervaring wat ons by hulle optel, is priceless. As youngsters kan ons die vrugte daarvan pluk. Ons kry baie energie, veral wanneer die skrum elke keer vorentoe beweeg.” Die voormalige kaptein van die Baba-Bokke glo dit gaan Saterdag ’n special occasion wees wanneer die Stormers in die Noord-Suid-derbystryd vir oulaas teen die aartsvyand op Nuweland te staan kom. Moerat sê dis nog vroeg in die seisoen. Hy probeer net soveel moontlik van die geleenthede aangryp wat hy nou kry. Hy sien uit na veral die tweestryd met die Bokslot Juandré Kruger. Hy sê: “Ons almal weet Juandré is ’n uitsonderlike slot, veral wanneer dit kom by kompetering. “Hulle (die Bulls) het die Sharks se balbesit baie goed disrupt. Ons sal vandeesweek ’n paar planne beraam om dit te counter. Ons het teen die Hurricanes een of twee foute in die lynstane gemaak. Dit is egter goed wat ons kan regstel.”