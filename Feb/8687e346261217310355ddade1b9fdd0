DIE Walter Sisulu-Universiteit (WSU) is nou in ’n goeie posisie om te kwalifiseer vir die Varsity Cup. Dis nadat WSU die tuisspan Vrydagaand in die Madibaz Stadion geskok het deur die Madibaz met 19-14 te klop. WSU het ’n baie goeie vertoning gelewer teen die Madibaz, wat die seisoen verlede jaar onoorwonne afgesluit het en gemik het om dit te herhaal. Met die uitslag is WSU en die Fort Hare-Universiteit (FHU) nou ná net twee rondes die enigste onoorwonne spanne in die kompetisie. Litha Nkula, die heelagter van WSU, het gesê dat hulle baie bly is vir die oorwinning oor die Madibaz, wat as die gunsteling beskou word. “Om die Madibaz op hulle tuisveld te klop, is besonders en die manier waarop ons dit gedoen het, maak dit nog soeter,” sê Nkula. Volgens die heelagter het hulle nie goeie voorbereiding gehad deur die week nie en dit maak die feit dat hulle so ’n solid vertoning gelewer het, nog meer spesiaal. “Ons koshuis was besig met konstruksie en dit het ons voorbereiding omvergegooi. Ek het veral baie min tyd gehad om my skopwerk te oefen, maar ek is bly oor hoe ons as ’n span gespeel het.” As WSU dus aanhou sulke goeie vertonings lewer, kan hy moontlik dié seisoen soos die Madibaz verlede jaar onoorwonne eindig. Hoewel Rhodes baie hard probeer het, het FHU steeds maklik genoeg met 52-7 ge­seëvier.