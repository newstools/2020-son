ATLANTIS. – ’n Taxibestuurder het gisteroggend in sy taxi vasgesit nadat hy hier in ’n botsing betrokke was met ’n MyCiti-bus. Die bestuurder is ernstig beseer en 10 leerders lig beseer. Die ongeluk het net voor 08:00 op die hoek van Carl Uys- en Grosvenorstraat gebeur. ’n Inwoner van Atlantis het op die toneel gesê: “Ons makeer speed humps. “Dan sal die mense nie so vinnig jaag nie.” Volgens ander inwoners wat op die toneel saamgedrom het, is die betrokke taxi driver maar haastig op die pad en hulle is nie verbaas dat so iets gebeur het nie. Gebraak Richard Bosman, uitvoerende direkteur van veiligheid en sekuriteit van die Stad Kaapstad, sê 10 ander kinders is skool toe geneem voordat die ambulans op die toneel opgedaag het, maar hulle sou by die skool mediese aandag ontvang. Onderwysers en ouers het op die toneel behoorlik gal gebraak oor die onnodig roekelose taxibestuurder wat die kinders deur die trauma gesit het net omdat hy laat was. Onderwysers het hand bygesit met mediese sorg terwyl daar op ambulanse gewag is. Volgens Russell Meiring van ER24 is 13 mense met ligte beserings hospitaal toe nadat die taxi waarin hulle gery het die bus van agter getref het. “ER24, Life Healthcare, die Wes-Kaap se branddienste en Metro-reddingsdienste het kort ná 09:00 op die toneel opgedaag. “Medics het na pasiënte omgesien en gevind dat 13 van hulle ligte tot ernstige beserings opgedoen het,” sê Meiring. Hy sê verder dat die pa­siënte op die toneel behandel is en pain-relief medikasie aan die met ernstige beserings gegee is voordat hulle na nabygeleë hospitale geneem is. “Een pasiënt is per helikopter na ’n hospitaal geneem.” Ondersoek Meiring het bygevoeg: “Gelukkig het niemand van die bus enige beserings opgedoen nie.” Intussen was die plaaslike owerhede op die toneel vir nadere ondersoek.