DIE Proteas het Woensdag op Nuweland hul onvermoe om groot wedstryde te wen gestand gedoen en met ’n allemintige 97 lopies teen Australia verloor. Die Aussies wen ook sodoende die reeks met 2-1. Suid-Afrika se kolwers het onbeholpe gelyk teen ’n giftige Aussie boulaanval. Quinton de Kock het die loot gewen en die besoekers ingestuur om te kolf. Hy sou tevrede wees dat sy span die Aussie tot 193/5 in hul 20 beurte beperk het ná dit op een stadium gelyk het asof hulle meer as 200 sou jaag. De Kock, by verre Suid Afrika se beste kolwer die seisoen, is reeds in die eerste boulbeurt deur Mitchell Starc skoongeboul. Niemand  van die ander kolwers kon enige weerstand bied nie en het hul paaltjies een na die ander weggesmyt. ’n Aanduiding van hul onbeholpenheid is die feit dat Rassie van der Dussen se 24 lopies die hoogste telling van die beurt was. Hulle is uiteindelik almal uitgeboul vir ’n vernederende 96 na 15.3 beurte. Die draaiers Ashton Agar (3/16) en Adam Zampa (2/10) en die linker blits, Mitchell Starc (3/22) het die Proteas verlep geboul. In die Aussies se kolfbeurt het David Warner 57 (37 balle, 5x4 en 2x6) en Aaron Finch 55 (37 balle, 6x4 en 1x6) SA se boulers genadeloos gestraf en 120 van net 69 balle om die eerste paaltjie aangeteken. Dit nadat Quinton de Kock die loot gewen het en die Aussies ingestuur het. Suid Afrika se boulers het egter daarna goed teruggeveg en paaltjies met reelmaat geneem. Matthew Wade (10), Mitchell Marsh (19) en Alex Carey (7) het gekom en gegaan en nie die tellinghouers te veel werk gegee nie. Steve Smith se 30 (15 balle, 2x6) het egter die Aussies tot 193/5 gebring. Die voormalige kaptein is deur Kagiso Rabada met die eerste bal van die 19de boulbeurt met sy telling op 6 skoongeboul, maar is teruggeroep toe die kykweer getoon het dat Rabada ’n foutbal geboul het. Smith het daarna losgetrek en 20 in die laaste beurt van Anrich Nortje (1/46) geslaan, wat twee reuse sesse ingesluit het. Suid Afrika se ander boulers, Rabada (1/42), Lungi Ngidi (1/33), Dwaine Pretorius (1/42) en Tabraiz Shamsi (1/25,) het elk een paaltjie geneem. Die eendagreeks begin Saterdag in die Paarl. 