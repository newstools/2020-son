PHILIP April sal nog een keer in die Clanwilliam Landdroshof verskyn voordat die moordsaak van sy meisie na die Kaapse hooggeregshof verskuif. April het gister weer vlugtig in die landdroshof verskyn in die dorp waar hy grootgeword het. Hy staan tereg vir die moord op Allison “Sussie” Plaatjies, asook motordiefstal en dwarsboming van die gereg. Plaatjies was ’n onderwyseres by die Primêre Skool Sederberg. Haar lyk is op Sondag 27 Oktober in haar flat gevind. April het ook by die skool afgelos. Hy en Sussie het mekaar op CPUT se Wellington-kampus ontmoet. Die hof was gister weer stampvol. Die meeste mense was daar om April te ondersteun. Plaatjies se mammie en broer was ook in die hof. Billy Claasen, ’n menseregteaktivis, het die Plaatjiese by die hof gaan ondersteun. Hy sê April se mense was openlik onbeskof met Plaatjies se ma. Luidens berigte het April saggies gehuil toe hy hoor die saak gaan Kaap toe. Hy gaan moontlik na ’n gevangenis in die Kaap verskuif word. Die saak dien op 25 Maart weer voor die Clanwilliam Landdroshof.