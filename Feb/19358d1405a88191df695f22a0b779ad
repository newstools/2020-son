DRIE persone, insluitend ’n ma en seun, het Woensdag vir die moord op Susanna Nell (84) in die Fochville Landdroshof verskyn. Nell se liggaam is Maandag onder ’n hoop klere in haar huis op die plaas Elandsfontein naby Fochville gevind. Netwerk24 berig Deborah Swanepoel (64), haar seun Jacobus Swanepoel (29) en Chris van Vuuren (23) het vlugtig in die hof verskyn. Volgens Nell se kleinseun, Jaco Swanepoel (48), het sy ouma die drie hawelose ver­dagtes gehuisves oor sy hulle jammer gekry het. Beroof Die polisie is deur ’n werker ontbied nadat hy Nell gaan soek het en sy nie reageer het nie. Die drie verdagtes is Maandag in Klerksdorp in hegtenis geneem. Hulle het blykbaar na Klerksdorp geryloop, waar hulle na bewering ’n ander persoon van ’n selfoon beroof het. Ten tye van die arrestasie het hulle Nell se beursie en selfoon in hulle besit gehad. Die hofsaak is tot 5 Maart vir die borgtogaansoek uitgestel. – News24