DIE Stormers het gister hulle Superrugby-kragmeting met die Jaguares op ’n sopnat Nuweland gewen. Die Kapenaars was met 17-7 baas voor ’n skare van 16 447 toeskouers nadat hulle in die rustyd slegs met 3-0 voor was. Die nat toestande het beslis die taktiek van albei spanne beïnvloed. Soos verwag het die Stormers die oorhand oor die Jaguares in die vaste skrums gehad. Die Kapenaars het hulle vaskopstut, Frans Malherbe, in die 15de minuut met ’n geel kaart verloor. Hy is gestraf omdat hy nie sy arms in die tackle gebruik het nie. Die plaasvervanger-vaskop, Wilco Louw, moes in Malherbe se plek kom sak. Die groot Walliese senter Jamie Roberts moes op die flank gaan uithelp. Al het die Stormers in die eerste helfte die meeste van die balbesit en gebiedsvoordeel geniet, kon hulle nie ál hulle geleenthede in punte omskep nie. Daarteenoor het die Jaguares ook telkemale hulle kanse verbrou deur die bal in kontak te verloor. Dit het ’n oomblik van briljantheid van die Stormers se skrumskakel Herschel Jantjies net ná die rustyd geverg om ’n bietjie lewe in dié droe­wige game te blaas. Hy het die bal op die middellyn in die vleuel-posisie opgeraap en ál die pad vir die Stormers se eerste drie van die stryd genael. Hierna het Ruhan Nel ’n bres geslaan vir die tuisspan se tweede drie. Toe die Jaguares hulle plaasvervanger-voorspelers in die tweede helfte aangewend het, het hulle skrum baie beter gelyk. Dis vanaf dié platform dat die agsteman, Rodrigo Bruni, oorgestorm het om sy span weer ’n bietjie hoop te gee. Al is John Dobson (afrigter) en sy span nog onoorwonne ná vier games, het hulle gister weer nie tot hulle volle potensiaal gespeel nie. Volgende week kom hulle teen die Blues op Nuweland te staan. Puntemakers: JAGUARES – drie: Rodrigo Bruni; doelskop: Domingo Miotti.