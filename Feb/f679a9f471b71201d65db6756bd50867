DIE Stormers moes diep delf om hulle onoorwonne rekord in vanjaar se Superrugby-kompetisie te behou. Ruhan Nel se drie in die doodsnikke het die Kapenaars op Ellispark in Johannesburg ’n oorwinning met 33-30 oor die Lions besorg. Die spel het in die eerste helfte wipplank gery met die spanne wat goed teen mekaar opgeweeg het. Die rustydtelling was 18-15 in die besoekers se guns. Die Stormers se uitvoering op die aanval is nog nie heeltemal waar dit moet wees nie. Opknap Die Kapenaars het baie balbesit op die aanval in die kontak verloor. Hulle kon sodoende nie die nodige momentum deur fases opbou nie. As John Dobson (breier) se span enige hoop het om vanjaar ál die pad in die kompetisie te gaan, sal hy voortaan dié aspek van sy spel aansienlik moet opknap. Godlen Masimla, wat in die plek van die beseerde Herschel Jantjies op skrumskakel gespeel het, het nie te sleg agter die oond gevaar nie. Hy het met ’n puik onderskep-drie vorendag gekom. Ongelukkig was sy taktiese skopwerk nie altyd in die kol nie. Voorlangs het die Stormer-kaptein, Steven Kitshoff, deur sy voorbeeld gelei. Hy het nie net sy gesag in die skrums afgedwing nie, hy’t ook ’n paar keer balbesit omgekeer. Dieselfde geld die jong agsteman Juarno Augustus, wat met sy sterk dryfspel beïndruk het. Vir die Lions het hulle kaptein, Elton Jantjies, die toutjies uitstekend getrek. Hy het nie net ’n pragdrie in die tweede helfte gedruk nie, hy het ook ’n hand gehad in die drie van Courtnall Skosan toe hy die spoedvraat met een van sy kenmerkende skopaangeë weggestuur het. Jantjies is welverdiend as die speler van die wedstryd aangewys. Puntemakers: STORMERS – drieë: Juarno Augustus, Godlen Masimla, Sergeal Petersen, Ruhan Nel; doelskoppe: Damian Willemse, Ruhan Nel; strafdoele: Willemse (3). LIONS – drieë: Andries Coetzee, Courtnall Skosan, Elton Jantjies, Dan Kriel; doelskoppe: Jantjies (2); strafdoele: Jantjies (2).