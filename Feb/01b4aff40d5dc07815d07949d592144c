’N BAAISE tiener is agter­ tralies nadat die polisie ’n huis in Uitbreiding 31 in Bethelsdorp geraid het. Die raid by die huis in Barberry Road het Vrydag gebeur toe lede van die polisie se bende-eenheid op ’n tip-off gereageer het. Kol. Priscilla Naidu, ’n woordvoerder van die polisie, sê beslag is gelê op 11 604 Mandrax-pille, sowat 1 398 g tik en byna 7 845 g dagga. Die straatwaarde van die dwelms is meer as R623 000. Die geseëlde pakkies Mandrax was dwarsdeur die huis en jaart weggesteek. Twee vuur­wapens – ’n 9 mm-pistool en ’n haelgeweer – is in ’n sak in die slaapkamer gevind. “Die haelgeweer is in Augustus 2016 in Ikamve­lihle as gesteel aangemeld. “Die 9 mm-pistool se reeksnommer is afgevyl.” Daar is toe ook beslag gelê op meer as R31 670 kontant, drie skale, een selfoon, record books en 21 patrone. “ ’n Tiener van 19 is ge­arresteer. Hy word aangehou op klagte van die onwettige besit van ’n vuurwapen, die onwettige besit van ammunisie en handel in dwelms.” Hy sal vandag in die Baaise Landdroshof verskyn. Lt.genl. Liziwe Ntshinga, provinsiale polisiekommissaris, het die drug bust en arrestasie verwelkom. “Die onwettige besit van vuurwapens en dwelms is ’n reusebron van kommer. “Dit is ’n feit dat die betrokkenheid by dwelmmarkte direk met bendes verbind word. “Ons kan nie en sal nie agteroorsit en toelaat dat ons woonbuurte beheer word deur gewelddadige thugs nie. Ons sal nie een straat of straathoek afstaan aan dié onwettige handelaars nie. “Ons is dankbaar vir die inligting wat wetsgehoor­same inwoners aan die polisie deurgee. “Ons moedig die gemeenskappe verder aan om saam met die polisie te staan om ’n veilige omgewing vir almal te skep.”