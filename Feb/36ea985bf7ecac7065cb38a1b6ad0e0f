HEIDELBERG. – Nagenoeg 400 ontstoke inwoners het verlede Vrydagmiddag ’n optog gehou oor hulle ontevredenheid met die polisie. Dié optog na die polisiestasie volg nadat die gemeenskap hulle misnoeë op twee vorige vergaderings met die polisie uitgespreek het. Mense is vies omdat die stasiebevelvoerder, lt.kol. Sipho Dyani, die laaste vergadering nie bygewoon het nie. Plaaslike leiers soos Roseline Jansen, koördineerder van die protesaksie, James Gelderbloem, Lisby Pieterse en kerkleiers was teenwoordig. Die SAPD is deur brig. Phumzile Cetyana, waarnemende bevelvoerder van die Da Gamaskop-streek verteenwoordig. Betogers, oud en jonk, is omgekrap oor ongerymdhede wat hulle beweer deur sekere polisielede gepleeg is. Die polisie het laat verlede jaar in die spervuur gekom toe inwoners die hulp van die onafhank­like polisie-ondersoekdirektoraat (Opod) ingeroep het om sekere klagte te ondersoek. Dit sluit die dood van Nicolin Davids (26) in. Hy het yop die dorp se jaarlikse sportdag in Oktober 2019 op ’n oop stuk veld oorkant die rugbystadion gesterf. Die bewering is dat ’n cop glo betrokke was toe Davids, ’n verpleegstudent, vermoedelik doodgery is. Die oproerige gedrag van ’n konstabel verlede maand het ook die gemeenskap ontstel. Die konstabel het na bewering eers poedelnakend by ’n egpaar se woonplek ingehol, en daarna glo sy kollega en meisie met ’n graaf en panga gejaag. Hy het ook glo ’n man aangerand, asook verskeie inwoners gevloek toe hulle hom aanspreek. Volgens die inwoners het dié lid ook ’n paar weke vroeër ’n man by ’n tavern aangerand en ’n polisievoertuig se ruit beskadig. In die betoging by die polisiestasie het verskeie inwoners hulle misnoeë uitgespreek. Die polisie is ook beskuldig van swak selbesoeke. Die ontevredenes wil weet hoeveel ander mense nog in die selle aangerand gaan word. Versekering Misbruik van staatsvoertuie veral ná ure, polisiebeamptes wat in taverns saam met inwoners kuier en van hulle aanrand en die toesmeer van sake wat aanhangig gemaak word, is van die vele griewe wat geopper is. Cetyana het die inwoners die versekering gegee dat hy die klagtes indringend sal laat ondersoek. Hy het ook belowe dat hulle binne ’n week terugvoering sal gee soos wat die leiers in die memorandum versoek.