DIE Lion-era post Swys de Bruin en Warren White­ley het gisteroggend vroeg op rampspoedige wyse vir die Gautengers begin. Hulle het in Buenos Aires met 8-38 teen die Jaguares vasgeval. Dis nadat hulle rustyd nog in die wedstryd was met die telling op 8-10. Die Lions het egter in die tweede helfte lelik uitgesak en hulle verdediging in veral die middelveld het veel te wense gelaat. Toetsspan Voorlangs word Whiteley en Malcolm Marx ook baie duidelik gemis. Daar moet egter onthou word dat die Jaguares feitlik ’n toetsspan is en die laaste paar jaar met rasse skrede verbeter het, soveel so dat hulle laas jaar in die Superrugby-eindstryd gespeel het. Die Argentyne is ook ’n moeilike span om in hulle agterplaas te klop. Die Lions se beste oomblik het in die 21ste minuut gekom toe die skrumskakel André Warner gaan druk het ná ’n skitterende lopie deur Len Massyn. Die Jaguares se vier drieë in die tweede helfte het die Leeus se doppie egter geklink. Hulle senter Matias Moroni het ’n skitterende wedstryd beleef en twee drieë gedruk. Die Lions verskuif nou hulle aandag na Saterdag wanneer hulle gasheer speel vir die Reds. Cash van Rooyen (afrigter) en Elton Jantjies (kaptein) sal hoop om die Lions op die wenpad te bring.