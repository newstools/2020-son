DIE Reds het die rekordboeke teen die Sunwolves gister in die Suncorp Stadium in Bris­bane herskryf. Brad Thorn (afrigter) se span was met ’n allemintige 64-5 baas nadat hy in die rustyd reeds met 36-0 voor was. Die 64 punte wat die Reds aangeteken het, was die hoogste tot nog toe vir die span van Queensland in Superrugby. Die manne van Brisbane het altesaam 10 drieë gedruk. Die flanke, Liam Wright en Lukhan Salakaia-Loto, die stut Taniela Tupou, asook die senters, Hunter Paisami en Hamish Stewart, het eerste gescore. Die skrumskakel, Tate Mc­Dermott (2), die losskakel, James­ O’Connor, sowel as die plaasvervangers Josh Nasser en Isaac Lucas het ook almal agter die onbeholpe Sunwolves se doellyn gaan kuier. Jock Campbell, heelagter van die Reds, was in die kol met ses doelskoppe. Bryce Hegarty, wat van die bank aangewend is, het ook met ’n doelskop geslaag. Siosaia Fifita, vleuel van die Sunwolves, het ’n troosdrie vir sy span gedruk. Die Reds pak die Sharks volgende week in Brisbane, terwyl die Sunwolves die Hurricanes in Napier aandurf.