DIE atmosfeer was gister gespanne by die Ayesha Kelly-hofsaak. Die voorval het die hele Mitchells Plain geskud enkele dae voor die Desember-skoolvakansie laas jaar toe die kleine pragpoppie (10) in ’n koeëlreën gesterf het. Ayesha, ’n leerder van Tafelsig Primêr, was op pad na ’n huiswinkel en toe die skote klap, is sy in die rug gewond. Sy het op die toneel gesterf. Cameron Julies en Nathaniel Arendse het gister hulle derde verskyning op aanklag van moord gemaak in ’n stampvol Mitchells Plain Landdroshof. By die vorige hofverskyning het die ondersoekbeampte, sers. Bradley Schuurman, redes verskaf hoekom Arendse nie borgtog moet kry nie. Julies het in sy tweede verskyning sy borgtogaansoek laat vaar. Volgens Schuurman het Arendse te veel kere vir wetstoepassers oor sy woonadres gelieg. Petisie Dié streng cop van die Wes-Kaapse anti-gang unit sê Arendse se vrylating sal ook baie mense se lewe in gevaar stel omdat die American-bende hom nie so maklik sal laat gaan nie. Arendse is glo ’n lid van die Hard Livings. Schuurman het ook na ’n petisie verwys wat meer as 900 handtekeninge bevat van gemeenskapslede wat nie wil hê Arendse moet bail kry nie. Maar volgens Arendse se Legal Aid-regsverteenwoordiger was Schuurman vaag oor sy kliënt se verbintenis met die moord. Daarom glo sy Arendse moet bail kry. Die prokkie het ook aan die hof verduidelik dat die adres wat haar kliënt gegee het, wel korrek is en dat hy ook nie enige lasbriewe teen hom óf vorige oortredings het nie. Buite die hof het Ayesha se stiefpa, Jonathan Arendse, die staatsaanklaer gesmeek om vir sy dogter te veg. “Asseblief, ek is nog baie woedend en wil dinge doen wat nie reg is nie.” Die saak is uitgestel tot Vrydag  7 Februarie.