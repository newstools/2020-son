DIE Blitsbokke het ná hulle Hamilton-nagmerrie so byna die bordjies verhang, maar het in die Sydney-eindstryd vasgeval. Hulle het teen Fidji in gietende reën met 10-12 verloor nadat hulle verlede naweek slegs ’n teleurstellende 10de plek behaal het. Neil Powell se span was egter dié naweek baie meer klinies en met Angelo Davids, JC Pretorius en Selvyn Davids aan die spits, het hulle weer gelyk soos die Blitse waaraan ons gewoond is. Dié trio is in die Sydney Droomspan opgeneem. In die eindstryd het hulle egter teen ’n begeesterde Fidjiaanse span te staan gekom. Hulle het verlede jaar als voor hulle platgevee, maar het tot dusver dié seisoen gesukkel en nie die podium gehaal nie. Fidji het in die eindstryd sommer vroeg sy rekening geopen toe Napolioni Bolaca ’n losbal ná ’n getjommel by ’n losgemaal opgepik en deurgenael het om te druk. Suid-Afrika het egter dadelik teruggeslaan toe Preto­rius oorgegaan het ná ’n goeie lopie deur Zain Davids. Bolaca het ná rustyd weer gaan druk en met die reën wat sake bemoeilik het, moes die Blitse probeer terugveg. Tyd was egter nie aan hulle kant nie en enige kans wat hulle gehad het, is ná die sirene gefnuik toe Cecil Afrika ’n liederlike aanslaan diep in sy eie kwartgebied gemaak het. Die Fidjiane het uiteindelik met 12-10 geseëvier. Die Blitse is nou op 67 punte ná vier toernooie in die wêreldreeks met Nieu-Seeland in die eerste plek op 76 punte. “Dié een maak nogal seer,” sê Powell ná afloop van die wedstryd. “Ons het nie die uitstekende vorm gehandhaaf wat ons in die eerste vier wedstryde van die toernooi getoon het nie. “Ons basics het ons in die steek gelaat in die final en dis teleurstellend. Ongelukkig het ons die prys betaal.” Krediet Hy was vol lof vir Fidji. “Ons het die wedstryd goed beheer tot die einde, maar Fidji het ons foute uitgebuit en daarom gewen. “Ons ouens verdien regtig krediet vir hulle poging dié week. Die final is ’n negatief, maar daar is baie positiewe dinge wat ons uit dié week kan vat.” Die Blitse keer Maandag terug na hulle hoofkwartier in Stellenbosch. Op 29 Februarie is hulle in Los Angeles in aksie.