CAPE Town City het absoluut geen verskoning om nie sy A-game te bring wanneer hy sy Premierliga-veldtog hervat nie. Dis omdat sy afrigter, Jan Olde Riekerink, nog ekstra tyd gekry het om sy eendjies in ’n ry te kry met die Citizens. Geskuif City sou aanvanklik vandag teen die kampioen, Mamelodi Sundowns, uitgedraf het, maar die stryd is afgelas weens die Brazilians se CAF Cham­pions League-verpligtinge vandag teen Al Ahly in Kaïro. Die liga-stryd is nou geskuif na 8 April in die Cape Town Stadium. City sal eers volgende week in aksie wees wanneer hy gasheer speel vir Bloemfontein Celtic in die Athlone Stadion. Dit beteken dat Olde Riekerink-hulle twee wedstryde gespeel het in byna twee maande – die laaste was sy nederlaag van 2-3 teen Polokwane City op 16 Februarie. Dis ook ’n feit dat City reeds intussen sy identiteit en van sy fans verloor het nadat Benni McCarthy die trekpas gekry het. Olde Riekerink se geploeter boesem ook nie baie vertroue in nie. Natuurlik het beserings aan sleutelspelers soos die striker Kermit Erasmus die Kaapse span se vordering ietwat gekniehalter. Maar dis waar Olde Riekerink se sogenaamde Europese ervaring inkom. Sy baas, John Comitis, het mos groot gepraat oor sy foreign connection wat by topklubs in Europa gewerk het. Komaan, Olde Riekerink, dis tyd om te wys wat in jou steek!