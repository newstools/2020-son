DIE gemeenskap van Clarestraat in Connaught Estate, Elsiesrivier, rou oor die moord op Tazne van Wyk (8). Donderdagaand het die gemeenskap en geestelike leiers ’n roudiens buite Tazne se ouerhuis gehou. Sowat 1 000 mense het saam met die ouers en familie van Tazne kom rou. ’n Baie emosionele Veronique Williams, bekend as Bemgi van Missing Persons South Africa, was by die roudiens teenwoordig. Sy het namens die organisasie gepraat: “Ek weet nie hoe om te sê hoe seergemaak ek is nie. Dis die tweede vermoorde kind wat Kaapstad geruk het. “Die 12-jarige Michaela Williams van Pelican Park was die eerste kind wat in 2020 vermoor is. “En nou is dit Tazne van Wyk. “Genoeg is genoeg! “Ons moet saamstaan om die euwel te beveg!” Die gemeenskap het hulle emosies gewys deur met Williams saam te stem. Dan Plato, die mayor van Kaapstad, het ook opgedaag. Plato sê: “Ek was vanoggend by die familie waar ek my skok en meegevoel gedeel het ná die doodstyding. Dit het my hart geroer, want dis nóg ’n kind wat vermoor is. Waar gaan dit eindig? “Die regering plaas soveel fokus op die rolle van die vrou in Vrouemaand en die 16 dae van aktivisme teen vroue en kinders. Maar die regering moet ’n bietjie fokus op die rol van die man! “Want dis die man wat die meisiekinders weglok, dis die man wat die lekkers koop en vir hulle die geld gee. As hy dit doen, dan het hy iets in sy kop. “Dis die man wat haar wegvat. Dis die man wat haar verkrag. Dit is die man wat haar vermoor. “Dis die man wat daai liggaampie weggooi en haar nie terug huis toe bring nie en eenvoudig dump. “Dis nie ’n mens nie!” Die roudiens het geëindig met ’n woord van bemoediging deur pastoor Jakes de Wee aan die familie en die gemeenskap.