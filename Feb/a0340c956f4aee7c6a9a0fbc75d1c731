TWEE tieners is afgemaai en drie beseer in ’n skietorgie vroeg Sondagoggend in die Gill Marcus-woonbuurt aan die buitewyke van Humansdorp. Die voorval het omstreeks 01:00 by Fynbosstraat plaasgevind. Geraldine Bambi (14), Kea­no Visagie (18) en nog drie was na bewering op pad huis toe van ’n tavern af toe die skote klap. Kapt. Gerda Swart, ’n woordvoerder van die polisie, sê ’n wit Citi Golf het in die straat gestop. ’n Onbekende getal mans het uit die Golf geklim en op die groep geskiet. “Die groep het dadelik in verskillende rigtings begin hardloop om te probeer ontsnap. Al vyf is getref.” Bambi en Visagie is op die toneel dood verklaar. Die ander drie, wat van 20 tot 29 jaar oud is, is verskeie kere getref. Hulle is inderhaas na die plaaslike hospitaal geneem vir behandeling. Die drie beseerdes is daarna oorgeplaas na ’n Baaise hospitaal. Hulle is in ’n ernstige toestand. Ná die skietery het die mans glo weer in die Golf geklim en weggejaag. Teen die tyd dat die polisie op die misdaadtoneel gekom het, was daar geen teken meer van die verdagtes nie. Swart het gesê in dié stadium is die motief vir die skietery onbekend. Niks is gesteel nie. Die laaste jare het bendegeweld in die Gill Marcus-woonbuurt drasties toegeneem. Ingeligtes het al herhaaldelik aan Son gesê al hoe meer bendelede beweeg uit die Baai uit na die Humansdorp-omgewing en ander kleiner dorpe. Dis nog onduidelik of Sondag se skietvoorval bendeverwant is. Swart het gesê as die polisie se ondersoek daarop sou dui dat bendes betrokke is, sal die polisie se bende-eenheid die ondersoek oorvat. Enige een met inligting oor die skietvoorval word gevra om AO Corné Smit by 082 441 7613 te kontak. Van die kinders wat betrokke was, was so jonk soos 14 jaar. Die polisie het toe gesê die steekvoorval is aangebring deur die terugkeer van 30 vermeende bendelede na die skool nadat hulle vroeër verlede jaar geskors is.