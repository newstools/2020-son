VIR die eerste keer is die Wes-Kaapse premiersrede verlede week buite die Wes-Kaapse parlement gehou. Die Rocklands Civic Centre in Mitchells Plain het gasheer gespeel. Nie net word daar gevra wat dit die belastingbetaler gekos het om Sopa, soos dit alombekend is, buite die parlement te hou nie, maar het inwoners daarby baat gevind? In ’n verklaring sê Masizole Mnqasela, speaker van die provinsiale parlement, afgesien van LPP’s en personeel het 500 gaste, van wie die meeste van Mitchells Plain is, ook die sitting bygewoon. “Deur die premiersrede vanjaar in Mitchells Plain te hou, maak ons die behoefte en verbintenis om met inwoners van die provinsie te skakel ’n realiteit.” Behalwe die premiersrede Donderdag is die debat daarop en die premier, Alan Winde, se repliek, ook Vrydag daar gehou. Net Donderdag se sitting het die belastingbetalers R642 663,89 gekos en vir albei dae R1 122 418,83. Die grootste drie uitgawes die twee dae was vir audio-visual (R549 743,20), verversings (R384 255,.00) en meubels (R66 239,08). Brett Herron, LPP vir Good, is onder diegene wat reken inwoners het nie voordeel uit dié sitting getrek nie. “Die DA was besig met electioneer­ing, omdat Mitchells Plain ’n sleutelkiesafdeling is om die Stad Kaapstad te behou. “Die DA het staatshulpbronne en Sopa gebruik om sy plaaslikeregeringsveldtog vir volgende jaar se munisipale verkiesing te begin.” Cameron Dugmore, leier van die amptelike opposisie, het voor die sitting gesê: “Daar is goedkoper maniere vir genuine openbare deelname. “Geld word spandeer op ’n event waar inwoners nie mag praat en vrae mag vra nie.” Herron het bygevoeg: “Die R1,2 miljoen wat dit gekos het, sluit ook nie die parade en aircraft flyover in nie.” Talle inwoners kon ook nie die verrigtinge van binne af aanskou nie en is deur groot hekke uitgehou. “Sopa se formaat is nie regtig om inwoners te in­clude wat saam met parlementslede wil engage nie,” aldus Herron. “Wanneer Winde sê hy vat sy regering na die mense toe beteken dit First Thursday’s in die stad se CBD. “Hy vat dus die regering na diegene wat dit kan bekostig om na hom toe te kom. “Pleks van dit hou vir wat maar net vir ’n kunsgalery en chardonnay crowd is, moet hy die formaat vat na plekke soos Mitchells Plain. Inwoners kan dan ordentlik met die regering en ministers engage en nie weggewys word nie.”