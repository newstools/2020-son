DAAR is min wat regtig kan praat van ’n impak maak op ’n sportsoort soos rugby, maar Ryan Felix is ’n ware dienaar van Oos-Kaapse rugby. Felix het in Loerie grootgeword en sê dis daar op ’n plaas dat hy reeds begin rugby speel het. Hy sê sy hele familie was lief vir rugby; sy pa en broers het ook gespeel. Felix vertel: “Omdat rugby in die bloed is, het ek OP en die SA skolespan reeds op primêre skool verteenwoordig. “My pa en broers was nou nie bekende spelers nie, maar dit was ’n gemeenskapsding. “Almal het hulle as rugbyspelers geken en so wou ek as jong man ook net in hulle voetspore volg.” Misgeloop Dié direkteur van die Harlequins-rugbyklub vertel sy rugbyloopbaan het stoom opgetel toe hy begin hoërskool loop het by Chapman. Felix sê: “Ek het OP en die SA B-skolespan gehaal. “Ek het die A-span misgeloop net omdat ’n ander laitie in my posisie, losskakel, in daardie stadium beter kon skop as ek. “Toe ek klubrugby vir die Wallabies begin speel het, het ek ook as senter en heelagter uitgedraf.” Hy noem hy het ook ’n kort atletiekloopbaan as ’n naelloper gehad, maar hy was nie vinnig genoeg nie. Felix sê: “Ek het gedink ek was vinnig, maar toe ek manne soos Marvin Trumpeter en Keith Plaatjies teëkom, was dit maar die einde van my atletiekloopbaan.” Geoefen Felix vertel ná skool het George Davis, oud-president van die Oostelike Provinsie Rugbyunie (OPRU) hom na die Wallabies geneem. Daar het hy geoefen saam met spelers soos Allister Coetzee, Newton Kennedy, Desmond Kramer, Phillip Bosch en Anton Arendse, wat nou voormalige Saru Sacos-spelers is. Hy vertel: “Die manne was onderwysers en ek het nie geweet of ek hulle op hulle name moet roep nie. “In ’n oefensessie het Coetzee die bal heeltyd agter of ver voor my gegooi. Hy het my toe nader geroep en gesê as ek hom nie ‘mnr. Coetzee’ noem nie, sal hy altyd swak pass vir my.” Coach meen dié tipe respek ontbreek deesdae, veral in skole: “Daar is ’n hemelsbreë verskil tussen die dissipline van deesdae en die ou dae. “Ons sou dit nooit waag om voor grootmense te rook of terug te praat met ’n coach nie. Dis deesdae anders. Spelers sien goed op TV en dan wil hulle vir jou vertel hoe dit werk.” Felix het van 1992 tot 2004 vir Harlequins gespeel. In dié tyd is hy ook gekies as die eerste gekleurde speler vir die OP se o. 21-span. Hy het ook die President- en die OP A-merietespan gehaal. Hy het die OP-Currie­bekerspan in 2003 verteenwoordig. Felix vertel: “In die o. 21-span wou ’n speler van Rhodes­ (die universiteit) nooit drink uit die waterbottel waaruit ek gedrink het nie, en nóg so ’n paar ander dinge. “Ek het dit gelos, want ek het geweet – nes dit vir my ’n nuwe ding was, was dit ook iets nuuts vir hom.” Hy sê ondanks dié tipe dinge, kan hy nie kla nie, want hy het alle OP-spanne verteenwoordig en onder goeie afrigters gespeel. Felix is egter nou bekender as ’n coach. Hy sê dis juis een van sy mentors, Oersond Gorgonzola, wat hom aangeraai het om dié pad te volg. Hy vertel: “Ek wou eers ’n ref word, maar Gorgon­zola en Roderick Rossouw het my aangeraai om ’n afrigter te word.” Sy afrigtersloopbaan het per toeval begin kort nadat hy in 2005 opgehou speel het. Felix moes skielik oorvat as Harlequins se waarnemende afrigter omdat die breier, Godfrey Thorne, én sy hulpafrigter, Henry Pedro, albei nie beskikbaar was nie. Felix was betrokke by verskeie OP-spanne en was van 2010 tot 2015 suksesvol, veral met die o. 19- en o.21-span. Hy is tot vandag toe betrokke by afrigting by Harlequins. Dit is nadat hy vir twee jaar in beheer was van die OP se Curriebekerspan. Hy sê dit was nou nie die beste twee jaar nie: “OP sukkel nou al ’n geruime tyd en veral toe ek in beheer was, moes ons maar veg en skraap vir dinge. “Dit is nou maar dieselfde, maar dis omdat OP-rugby nie in goeie plek is nie. Die Madibaz speel, nes OP, in die laer ligas en die Southern Kings sukkel ook maar.”