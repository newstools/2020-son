MIKEL Arteta, bestuurder van Arsenal, reken dit sal ’n “bittersoet gevoel” wees as hy ’n oorwinning oor sy voormalige Everton-span behaal. Maar om dít reg te kry, sal die Spanjaard sy meer ervare en uit­geslape eweknie van Everton, Carlo Ancelotti, moet uitoorlê in vandag se Premier­liga-stryd in die Emirates. Arteta het ses en ’n half seisoene, van 2005 tot 2011, by die blou helfte van Merseyside deurgebring. Hy’t 209 wedstryde gespeel wat 35 doele en 33 assists insluit. Die verbetering by Arsenal onder die 37-jarige Arteta – een van die jongste coaches in die liga – is duidelik sigbaar vir almal. Maar Everton vertoon ook ’n opmars en is deesdae ’n moeilike neut om te kraak onder die leiding van sy Italiaanse breier. Boonop kan Arteta se gebrek aan ervaring ook ’n faktor wees wat hom kan kniehalter teen die invloedryke Ancelotti. Nietemin beweer Arteta hy sien kans vir die uitdaging teen sy voormalige Everton-span. “Dis maar altyd ’n emosionele affêre wanneer jy teen jou voormalige span te staan kom,” verduidelik Arteta. “Dis ’n klub waar ek my stempel in die Premierliga afgedruk het en ek het goeie memories daar. “Dis ook waarom die oë op my sal wees om ’n manier te vind om Everton te klop. “Terselfdertyd sal die oë op Ancelotti ook wees wat beslis iets teen ons beplan. Dit maak dinge interessant, jy weet. “Dit gaan ook ’n bittersoet gevoel wees as ons ’n oorwinning oor hulle behaal. “Ek dink as span beweeg ons in die regte rigting. “So, dit gaan nie net oor vandag se stryd teen Everton nie, maar oor die groter prentjie. “Everton is in ons pad en ons sal met hulle moet deal,” voeg Arteta by. – AP