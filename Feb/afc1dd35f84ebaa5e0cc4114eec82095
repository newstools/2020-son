DIE sewesrugbyseisoen is nog in volle gang en alle paaie lei môre na die Noorder-Paarl vir Evergreens se sewesrugbytoernooi. Altesaam 20 klubs van die Westelike Provinsie en Boland neem deel aan die toernooi wat deur Tip Trans geborg word. Groepe Hillcrest United van Wellington is volgens Japie van Rooyen, voorsitter van Evergreens, een van die gunstelinge. Van Rooyen sê: “Ons het die spanne in vier groepe ingedeel. Die top-span in elke groep dring deur na die beker-halfeindstryde en dié wat in hulle groep tweede eindig, na die plaat-semi’s. Benewens Hillcrest noem Van Rooyen ook Paarl, Young Peoples, Vineyards en Blue Stars as baie goeie sewesspanne. Hy sê: “Die totale prysgeld is R15 000 en ons is dankbaar teenoor Tip Trans vir hulle ruim bydrae.” Toegang kos R20 vir volwassenes, R10 vir kinders en gratis vir pensioentrekkers (met ’n kaart). Die eerste wedstryd is 09:00 en die eindstryd 18:40.