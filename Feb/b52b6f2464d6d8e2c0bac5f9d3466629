DIE gebrek aan atletiek­geriewe in die Kaap het die Westelike Provinsie se Laerskole-atletiekvereniging genoop om die Boland te nader om hulp. Gevolglik sal die WP se byeenkoms op 29 Februarie in die Dal Josaphat Stadion in die Paarl plaasvind. Daar is nou sprake dat die WP-hoërskole se byeenkoms ook na die Paarl geskuif kan word. Dit het nou druk op die Dal se gebruik geplaas. Boland se amptenare het die stadion vandag vir gebruik gesluit ter voorbereiding vir die Boland se gekombineerde byeenkoms vir hoër­skole, jeugdiges, juniors en leerders met spesiale onderrigbehoeftes (LSOB). Dít begin môre 09:00 met die diskusgooi vir LSOB-seuns o. 14 en die byeenkoms duur tot Saterdag. Die hoogtepunt van die byeenkoms behoort die 100 m-finale vir seuns en meisies te wees. Dié finals begin so skuins ná 15:00. Intussen moes die byeenkoms van WP se noordelike sone – wat normaalweg op die Parow-baan plaasvind – noodgedwonge na Atlantis geskuif word. Dié stadion was nie beskikbaar nie. Appèl Die 100 m vir seuns o. 13 het groot belangstelling uitgelok en gesorg vir ’n opwindende tweestryd tussen Ethan Ferreira van die Laerskool Gene Louw en Zuhayr Parker van Panorama. Dié wedloop moes ook twee keer oor gehardloop word, want daar is appèl aangeteken. Ferreira het egter die tweede keer koning gekraai in die brandende son.