PENDELAARS – veral dié wat van taxivervoer gebruik maak in Somerset-Wes is uiters teleurgesteld in hoe hulle deur die stadsraad behandel word. Dit volg nadat die publieke toilette by die taxi-staanplek al langer as twee maande stukkend is en onverwerkte riool agter die stadsaal by ’n drein uitborrel en in Kerkstraat afstroom. Volgens ’n taxi-drywer het die voorman by die taxi rank en van die werkers reeds op 20 Januarie die munisipaliteit gebel en deur die sosiale media laat weet van die voorval, maar niks het gebeur nie. “Mense moes heeldag die stank daar verduur.” Dit is nie die eerste keer dat Son oor die stukkende toilette berig nie. ’n Vrou wat anoniem wil bly, sê dat van die rykste mense in die wêreld in Somerset-Wes woon en dit is hoe die dorp onderhou word. Son het op 29 Januarie aan die stadsraad van Kaapstad ’n e-pos gestuur oor die probleme wat daar ondervind word en net daarna is die verstopte drein oopgemaak. Volgens Felicity Purchase, mayco-lid vir vervoer van die Stad Kaapstad, word die toilette by die taxi rank deur baie mense gebruik. Dit lei tot die verstopping van die drein. Sy sê die toilette word van tyd tot tyd reggemaak. Sy sê verskeie maatreëls sal ingestel word om te help. “Dit is dat ’n skoonmaker daar geplaas sal word wat toiletpapier aan die gebruikers sal gee om te verhoed dat die toilette verstop word. “Dit sal ook gemonitor word vir vandalisme. Ná ure sal toegang tot die toilette gemonitor word deur veiligheidswagte.”