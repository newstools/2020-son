DIT was nie die beste begin vir die Warriors in die One Day Cup-toernooi nie, maar hulle breier, Robin Peterson, glo daar is meer wat kom. Die Cape Cobras het Sondag in Oudtshoorn met 31 lopies geseëvier nadat hulle 274/6 aangeteken het. Hoewel die reën gepla het, is daar net een boulbeurt verloor en die wedstryd is na 49 boulbeurte verkort. Die Warriors het toe net 245 aangeteken voordat hulle almal uit was. Peterson meen hulle het goed gespeel in patches, maar sal probeer verbeter vir hulle volgende wedstryd teen die Knights. “Die Cobras het goed gespeel en ons het moontlik teen ’n span verloor wat ’n klein bietjie meer ervaring het. Daarom voel ek wel ons het goed gedoen, veral omdat hulle twee toets-spinners in hul span gehad het. “Maar ons kan beter doen met die bal en kolf,” sê hy. Die Warriors moet nou Vrydag na die Mangaung Oval in Bloemfontein reis om die Knights te pak in hulle tweede wedstryd. Daarna kom die Warriors terug Baai toe om Sondag op St. George’s die Titans te pak. Dit sal dan die eerste tuiswedstryd wees. “Dit gaan ’n bietjie van ’n vinnige turnaround wees. Dit sal natuurlik ons fiksheid toets, maar ek glo ons sal gereed wees daarvoor.” Die Warriors het glad nie sleg vertoon nie, maar moet net werk aan sekere aspekte, meen Peterson. “Kry ons beter vennootskappe, glo ek dat die span baie beter sal kan vaar in alle aspekte. Die eerste wedstryd is nou uit die pad. So, nou weet ons waarmee ons werk en waar ons moet verbeter.”