HULLE voel nou erger verneder as ooit tevore en meen die polisie het weereens teen hulle gediskrimineer. Dit is nadat past. Brendon Olivier en sy familie verlede week ’n polisiestasie in die Oos-Kaap besoek het om klagte te lê teen die ministers van polisie en justisie. Dié klagte kom nadat hy met sy verknorsing na die kantoor van pres. Cyril Ramaphosa geneem het en toe aangeraai is om die aanklagte te lê. Toe Olivier egter by die polisiestasie kom, is hy, sy vrou en kind so uitgeskel dat hulle nou voel hulle reg as Suid-Afrikaners is vir die soveelste keer geskend. Olivier sê: “Hulle het geweier om my sake te vat. Hulle sê daar is niks criminal in die saak nie. Maar dis nie reg nie. “My vryheid is van my weggevat. Ons is ontneem van ons reg tot water en krag en ál daai dinge. “Die beamptes was baie rou met my. Die een sersant sê sommer vir my hulle hou nie van my nie en is moeg vir my en dat ek nie eens van daar is nie; dat ek van PE is, maar dat ek nou ’n squatter is daar. “Dit het ons gebreek. My vrou en my kind was ook in trane gewees.” En dit het Olivier net verder aangevuur om met die hulp van sy prokureur die saak verder te fight. Die presidentskantoor ondersoek ook nou alle departemente wat betrokke is by dié saak – die polisie, justisie, Nasionale Vervolgingsgesag en openbare beskermer. Turn Olivier sê: “Al daai mense het ons gefail. Toe het hulle my aangeraai om sake teen ál dié persone te maak.” Olivier se lewe het byna 11 jaar gelede ’n drastiese turn gevat. Dit was toe die vermeende bendelid Jer­maine “Broer” Baadjies vir Angelo “Dakota” Hendricks op 27 Mei 2009 in Helenvale voor hom geskiet het. Olivier was besig om vir Hendricks te bid toe Baadjies daar aankom en hom skiet. Die bullet is by Hendricks se oor in en uit by die ander kant. Baadjies is op 7 Mei 2013 skuldig bevind aan moord. Hy’s die volgende dag lewenslange tronkstraf opgelê. Sedertdien word Olivier gedreig met die dood – alles omdat hy teen die killer getuig het. Tot vandag toe ontvang hy dreig-SMS’e en daar is gereeld aanvalle op sy familielede. Weggegooi Dít als terwyl Olivier saam met sy vrou en jongste kind in ’n tydelike struktuur sonder water of elektrisiteit woon. Die ander twee kinders woon saam met familielede. Hy meen die staat het hom gebruik en weggegooi. Daar is ook reeds ’n siviele saak teen die polisieminister, minister van justisie, Nasionale Vervolgingsgesag, Oos-Kaapse LUR vir veiligheid en skakeling, Republiek van Suid-Afrika en die openbare beskermer. Son wag nog op terugvoer op navrae wat gestuur is na ál die betrokke departemente, asook van die presidentskantoor.