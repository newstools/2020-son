DIE Chiefs het gister seker gemaak hulle bly die vroeë pasaangeërs in Superrugby se Nieu-Seelandse afdeling deur die Sunwolves van Japan met groot gemak te klop. Warren Gatland (afrigter) se span het boonop ’n bonuspunt verdien in dié sege met 43-17 in die Prince Chichibu Stadium in Tokio. Vir die Chiefs, wat heelwat eerstekeuse-spelers vir dié stryd laat rus het, was dit ook soete wraak. Die Sunwolves het dié tweemalige Superrugby kampioene laas jaar in Hamilton geklop. En in die eerste paar minute het dit gelyk asof die Wolwe weer lus was om die Chiefs op te vreet toe Garth April, hulle Suid-Afrikaanse losskakel, vir die eerste drie oorgeduik het. Daarna was dit egter eenrigtingverkeer soos wat die Chiefs op alle silinders begin vuur het. Brad Weber, kaptein vir dié kragmeting, het ná die sege erken laas jaar se nederlaag was nog vars in sy spanmaats se geheue. Hy het gesê: “Enige span kan jou klop as jy nie met die regte houding opdaag nie. Ons het dit (laas jaar) op die harde manier geleer en ons het dit vandag as motivering gebruik.” Puntemakers: CHIEFS – drieë: Solomon Alaimalo (2), Shaun Stevenson, Brad Weber, Lachlan Boshier, Quin Tupaea, Kaleb Trask; doelskoppe: Stevenson (4). SUNWOLVES – drieë: Garth April, Jaba Bregvadze, Shogo Nakano; doelskop: April.