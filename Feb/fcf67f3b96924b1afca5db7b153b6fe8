MET wyle Chester Williams altyd in hulle gedagtes gaan die rugbyspan van die Universiteit van Wes-Kaapland (UWK) nie maklik sy status as Varsity Cup-rugbyspan prysgee nie. Ná die vorige Maandag se swak begin op hulle tuisveld het Lionel Langen­hoven (afrigter) se troepe vriend en vyand verras deur die Shimlas (Universiteit van die Vrystaat) eergister in Bloemfontein te klop. Die losskakel Keagan Fortune het in die doodsnikke met ’n strafdoel­poging geslaag om die Shimlas met 29-28 te klop. Dié oorwinning is maar Udubs se tweede sedert hulle laas jaar hulle debut in die Varsity Cup gemaak het. Laas jaar se enigste sege was teen die Universiteit van Johannesburg (UJ), toe Williams nog afrigter was. Dié jaar is ’n belangrike een vir die UWK, want die span wat gesamentlik die minste ligapunte in vanjaar en laas jaar se kompetisie het, word tot die Varsity Shield gerelegeer. Die UWK en UJ het albei laas jaar net sewe punte in agt wedstryde ingesamel. Selfvertroue Danksy Maandagaand se sege is Udubs tweede laaste in die wedloop vir Varsity Cup-oorlewing en algeheel vyfde ná twee rondes van dié jaar se kompetisie. Om die Shimlas, voormalige wenners van dié kompetisie, op hulle tuisveld te gaan klop, sal wondere verrig vir Langenhoven se spelers se selfvertroue. Langenhoven sê: “Ons was baie tentatief omdat ons van ’n verloor af gekom het. “Daar is baie nuwe outjies en die druk van Varsity Cup speel, is groot. “Ek moet my hoed afhaal vir die composure van ons jong spelers in daai terugvegpoging – hulle het geskiedenis kom maak. Ek is baie trots op hulle. “Ek kan met groot trots sê dat Chester ’n platform gelos het. Sy laaste woorde aan ons was nog dat as hy nie meer daar is nie, sal die span orrait wees met my en Bolla (Conradie) in beheer. “Ons speel vir sy legacy, maar ons wil nie te veel emosie aan elke wedstryd koppel nie. Die lewe gaan aan, maar ons speel altyd met hom in ons gedagtes.” Udubs se volgende match is ’n Kaapse derby eerskomende Maandag teen die onoorwonne Ikey Tigers in die UWK-stadion. Ikeys het eergister die Pukke met 31-22 geklop.