GEEN werk, beurtkrag en misdaad is van die probleme waarmee die inwoners van Mitchells Plain daagliks worstel. Volgens sommige in­woners van die Plain is hulle moeg van leë beloftes en soek hulle aksie. Dit is hoe talle inwoners gister in Rocklands gereageer het op die besoek van die Wes-Kaapse premier, Alan Winde, tydens die amptelike opening van die provinsiale parlement met die provinsiale rede (Sopa). Sukkel Dis die eerste keer dat die opening van die provinsiale parlement na die gemeenskap geneem is deur dit in Rocklands in Mitchells Plain te hou. Vanessa Abrahams (48) van Rocklands sê: “Ons soek werk. My kind het vyf jaar sielkunde gestudeer, maar sukkel om werk te kry. “Sy moes weens finansiële probleme drie maande voor sy haar studies kon voltooi, opskop. Ons het nie ’n R30 000 vir haar studiegeld gehad het nie.” Nog ’n inwoner, Debora Smith (56), sê: “Ons is arm en kry swaar. Ek werk nie en dit gaan broekskeur. “Om alles te kroon, word my water elke keer afgesit. “Ek kan net my wasmasjien vir die dag aangesit het en dan sit ek sommer vir twee dae sonder water.” Smith kla ook oor die misdaad in hulle area. Volgens haar maak beurtkrag dit ál moeiliker, want die mense word beroof en daar word by hulle huise ingebreek in die donkerte. Nóg ’n aktivis, Suleiman Stellenboom, het ook gal gebraak. Suleiman sê: “Dit was net ’n klomp shop talk. “Miljoene is gespandeer wat gebruik kon word vir dienslewering. “Ons mense is honger en werkloos en húlle mors geld.” Winde het aangekondig dat die Wes-Kaapse regering 24 000 poste geskep het, wat meer as die helfte van die poste is wat deur die land se regering geskep is. Hy het ook uitgevaar en gesê die toestand in Suid-Afrika is benard, veral met die hoë werkloosheid onder die jeug. Winde het ook gesê dat Suid-Afrikaners hulle moet regmaak vir nog vyf jaar van beurtkrag. Winde sê: “Beurtkrag is hier om vir vyf jaar te bly. Inwoners moet hulle regmaak vir beurtkrag in fase 4 tot 6 as die winter kom.” Hy het hom ook sterk uitgespreek oor geweld teen weerlose vroue en kinders. Hulle het nou ’n 365 Dae van Aktivisme-projek teen geweld teen vroue en kinders. Dit maak deel uit van die Wes-Kaapse veiligheidsplan. Hy het ook gesê die behuisingsdepartement het sy behuisingswaglys aangepas om backyard dwellers in te sluit. Die paaie rondom die Rocklands Civic was afgesper en inwoners van Mitchells Plain het in die straat gestaan om na die minister se toespraak te luister. ’n Groepie lede van die ANC het ook buitekant die saal betoog. Volgens Winde het hulle vennootskappe met die nasionale regering aangegaan om hulpbronne saam te snoer om kritieke projekte van die grond af te kry.