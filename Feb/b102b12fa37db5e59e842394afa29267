HAAR velkleur is glo die rede hoekom sy nou haar voordele ontneem is nadat sy met ’n selfoon in haar besit gevind is. Só het die vermeende bedrieër, Brenda Wardle, in die Baaise handelshof aangevoer toe sy daarvan beskuldig is dat sy haar selfoon in haar sel by haar het. Sy het dié bewerings nie ontken nie. Sy erken ook dat sy dié foon reeds die afgelope drie jaar gebruik. Maar sy glo nie dit is die rede hoekom die owerhede haar nou target nie. HeraldLive berig sy het Maandag in die hof gesê dit is algemene praktyk vir ’n verhoorafwagtende om toegang tot ’n selfoon te hê. “Kom ons pussyfoot nie rondom die kwessie nie. Ek weet dit is weens my velkleur.” Dié hele fight Maandag het gekom nadat die staatsaanklaer Tjaart van Zyl by landdros Lionel Lindoor gemoan­ het dat Wardle haar foon in die hof gebruik. Van Zyl het aangevoer dat sy net haar selfoon onder toesig mag gebruik wanneer sy voorberei vir haar saak. Wardle word toegelaat om alleen in ’n leë hof te sit met ’n laptop met internettoegang om navorsing vir haar saak te doen. Van Zyl het Maandag egter aangevoer dat dit nou tot ’n einde moet kom. Die saak is toe uitgestel na vandag sodat Wardle gister ’n aansoek by die Baaise hooggeregshof kan indien om aansoek te doen om toegang tot haar selfoon te behou. Dit is die soveelste keer dat haar saak uitgestel is sedert sy in Junie 2017 gearresteer is. Dis ook die hoeveelste keer dat sy moan oor die toestande in die Noordeinde-tronk, waar sy aangehou word. Sy het al geëis dat die owerhede vir haar three ply- toiletpapier moet voorsien. Voorheen het sy ook gekla oor die vuil toestande van die selle. Sy het destyds ook gekla die bed waarop sy in die tjoekie moet slaap, is hopeloos te klein vir haar. Wardle verteenwoordig haarself in haar bedrogsaak waarby meer as R500 000 betrokke is. Sy het haar glo as ’n praktiserende prokureur voorgedoen wat spesialiseer in die vroeë vrylating van gevangenes op parool en die omskakeling van vonnisse in korrektiewe toesig. Sy het glo aan Stephanus van Aardt, ’n veroordeelde moordenaar wat in 2007 tot 12 jaar tronkstraf gevonnis is, gesê sy vonnis kan omgeskakel word. Hy het in daardie stadium nie vir parool gekwalifiseer nie. Luidens die klagstaat het Wardle tussen April 2009 en Augustus 2013 glo meer as ’n halfmiljoen rand vir sogenaamde “regskoste” uit die Van Aardt-gesin getap.