DIE herstelwerk aan die dak van die Hoërskool Bergrivier in Wellington begin dié week. Só sê Bronagh Hammond, ’n woordvoerder van die Wes-Kaapse onderwysdepartement (WKOD). Dít is ’n week nadat die skool se beheerliggaam by Son gekla het oor die veiligheid van die skool. Die skool se beheerliggaam was geworry oor die leerders se veiligheid omdat ’n deel van die skool se dak volgens hulle in 2016 al meegegee het. Maar Hammond sê die dak het eers in Oktober 2018 gesak. Hammond sê: “Die foute is oorspronklik by die dak van drie klaskamers geïdentifiseer.” Die dubbelverdieping-asbesgebou staan in die middel van die skoolperseel. Dit het ses klaskamers, insluitend die laboratorium. Die ander klaskamers is nie aangrensend nie. Die skoolgeboue, wat hoofsaaklik uit asbes bestaan, is al 70 jaar oud. Die skool het ’n kapasiteit van 800 leerders, maar meer as 1 100 leerders is vanjaar daar ingeskryf. Hammond sê die projek om die dak te herstel, is opgeskort omdat die diensverskaffers nie die strukturele integriteit van die dak as ’n geheel kon waarborg nie. “Dis natuurlik nie aanvaarbaar nie en die werk kon nie voortgaan nie,” sê sy. “Daar is toe besluit om die dak in geheel te vervang. Die koste van die projek is van meer as R450 000 tot meer as R860 000 verhoog.” Klaas Morkel, voorsitter van die beheerliggaam, sê die kontrakteurs was gister vroeg by die skool. Morkel sê: “Ons is baie dankbaar en bly dat die WKOD ons nood gesien het en dat ons nie nodig gehad het om oor te gaan na ander stappe nie.” Die WKOD word ook deur die Hoërskool Silversands in Blue Downs geloof. Dis nadat Son vroeër berig het dié skool is een wat met die nuwe skooljaar ingelig is daar is nie geld vir nóg onderwysers nie. ’n Ingeligte het verklap dat vyf vakante poste nie gevul sou word nie. Die persoon sê: “Die WKOD het die skool basies net ingelig daar’s geen poste beskikbaar nie.” ’n Week ná Son se berig is vier poste beskikbaar gestel vir Silversands.