“DAAR’S g’n tyd vir red tape nie! “Die kalf is in die put en dit moet uitgehaal word.” Só sê suster Magda Kleyn van die Tehillah Rehabilitasiesentrum wat gisteroggend weer op haar stukke was. Sy is oor die skok nadat haar sorgsentrum Dinsdagoggend vroeg in vlamme opgegaan het. Kleyn het gister soos ’n opregte sersant-majoor nie tyd gehad om slange te hang nie en haar manskappe reg gekry om weer haar mure te begin bou soos die Bybelse Nehemia. China Sy vertel: “Die duiwel het my hard geslaan, maar nie uitgeslaan nie. “Ek gaan vandag die mure herbou soos Nehemia die mure gebou het. Dit gaan nie maklik wees nie, maar ek gaan dit doen. “As China ’n groot hospitaal in ag dae kon bou vir die corona-virus, kan ek hierdie plek in ’n week klaar bou. “Hoekom kan die Chinese dit regkry, maar ons nie?” Kleyn sê sy huisves tans die 110 siek pasiënte wat dakloos gelaat is by die crèche op haar perseel. Sy kla: “Ek wil graag weet hoekom hulle dit gedoen het? “Die mense wat hier is, is bejaarde, siek mense. Hulle is te siek om op straat te wees. “Ek kan nie nog wag vir drie maande voor Public Works terugkom na my toe nie. Dis hulle gebou dié en ek huur dit maar by hulle.” Kleyn sê rampbestuur het die forensiese verslag by haar gevra sodat hulle ’n bou-inspekteur kan uitstuur, maar sy nie tyd het vir ’n lang proses nie. “Ons het die voorlopige verslag gekry en dit wys dat iemand die plek aan die brand gesteek het.” Kleyn sê dit gaan ongeveer R60 000 kos om die dak reg te maak, maar sy het tans slegs R23 000 daarvoor. Vertrou “Dit gaan nie een persoon kos om te help nie. Dit gaan mense wees wat met ’n R5 hier en ’n R50 daar ons kan help. “Ek vertrou die Here om vir my deure oop te maak soos toe ek destyds in drie jaar R2,6 miljoen bymekaar gemaak het.” Volgens kapt. FC van Wyk, ’n polisiewoordvoerder, het Kleyn nog nie ’n formele klag gemaak sodat arrestasies gemaak kon word nie.