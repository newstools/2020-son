TWEE geel kaarte in hulle Superrugby-kragmeting met die Blues Saterdagaand op Loftus Versfeld in Pretoria het die Bulls duur te staan gekom. Die wedstryd was tot in die doodsnikke nog in die weegskaal, maar ’n strafdoel van Otere Black, losskakel van die Blues, het vir ’n oorwinning van 23-21 deur die besoekers van Auckland gesorg. Pote Human, afrigter van die Bulls, het sê: “Dit was teleurstellend, veral omdat ons beter rugby op die aand gespeel het. “Ons dissipline het ons in die steek gelaat en ons sal beslis daarna moet kyk.” Human glo die geel kaart vir sy kaptein, Burger Odendaal, was ’n moeilike beslissing. “Ja, ek dink dit was ’n tough call op Burger. Hy het afgegaan en die speler het in die tackle afgesak. Ek dink dit was ’n great tackle. Niemand is beseer nie. Dis moeilik, omdat die ref die ou is wat die beslissing maak en ons moet dit maar net re­spekteer en daarvolgens aanpas.” Odendaal sê hy is maar net bly hy het nie ’n rooi kaart gekry nie. Hy voel egter sy span het goeie rugby in die gure weersomstandighede gespeel. “Ek glo ook met die tipe rugby wat ons gespeel het, het ons verdien om ’n wen te kry. “Daar was tye toe dinge ’n bietjie los en morsig geraak het, maar ek dink dit kom maar met enige wedstryd waar die reën so val.” Die Bulls kom Saterdag teen die Jaguares te staan. Human glo sy span se vaste fasette was goed en die span sal maar net sy dissipline moet opknap. “Ongelukkig is dit ’n tuiswedstryd wat ons verloor het, maar die kompetisie is nog baie lank en ons sal net sake moet regstel,” aldus Human.