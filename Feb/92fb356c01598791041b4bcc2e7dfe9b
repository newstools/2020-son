DIE polisie is steeds opsoek na 'n vrou wat laas jaar na bewering R4 miljoen in kontant by die veiligheidsdiens, SBV Services, gesteel het. Die vrou het sedert die voorval in Julie nie weer vir werk aangemeld nie. Sowetan berig dat Bathobile Mlangeni miljoene rande in vullissakke gegooi het by SBV se kontantdepot by die Mall of Africa in Midrand. Die gebeure is op die maatskappy se CCTV-kameras vasgevang. SBV het Dinsdag in 'n verklaring die publiek se hulp gevra vir inligting wat die polisie met hul ondersoek kan help. Mark Barrett, die CEO, sê hulle duld nie enige misdaad nie en neem alle interne en eksterne voorvalle ernstig op. Barrett sê hulle werk met die polisie om die skuldige te vang. - News24