NOG ’n gun minder in die Baaise Northerns. Dit is nadat die polisiehond Bent­ley die naweek ’n vuurwapen, wat weggesteek was in ’n jaart in Bloemendal, uitgesnuffel het. Kol. Priscilla Naidu, ’n polisiewoordvoerder, sê lede van die anti-bende-eenheid het Saterdagmiddag inligting ontvang van ’n gun wat agter ’n huis in Didtloftstraat gehou word. Hulp van die polisie se honde-eenheid, blitspatrollie en public order policing is ingeroep. Sy sê die huis is eers deursoek en binne ’n paar minute nadat hulle in die jaart agter die huis begin soek het, het Bentley ’n .38-rewolwer uitgesnuffel. Misdaad Daar was geen reeksnommer op die vuurwapen nie en ses patrone is weggesteek in ’n muur gevind. Die vuurwapen sal nou vir ballistiese toetse gestuur word om vas te stel of enige misdaad daarmee gepleeg is. Niemand is gearresteer nie.