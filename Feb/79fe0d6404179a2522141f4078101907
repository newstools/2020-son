VERNON Darryl Philander se naam is in die geskiedenis van toetskrieket verewig. Dié boorling van Ravensmead het verlede week sy laaste toets gespeel. En al het dit op teleurstellende wyse geëindig, kan hy baie trots wees op wat hy die afgelope nege jaar in toetskrieket vermag het. Dit kon en moes dalk meer as nege jaar gewees het, want Big Vern was vir jare die beste bouler in meerdaagse krieket. Gary Kirsten het Philander bloot in 2011 gekies omdat hy ’n “goeie gevoel” oor Vern gehad het. Philander het toe sommer in sy eerste toets gewys hy hoort op toetsvlak toe hy die Aussies op Nuweland stukkend geboul en 8 paaltjies in die wedstryd platgetrek het. Dit het ’n skitterende tweedebeurt-ontleding van 5/15 ingesluit. Hy het toetskrieket soos ’n spreekwoordelike storm getref en ’n allemintige 51 paaltjies in sy eerste 7 toetse gevat. Hy het uiteindelik met 224 in 64 toetse geëindig teen ’n briljante gemiddelde van 22.32. Hy spog met ’n beste ontleding van 6/21 en het boonop 13 keer 5 paaltjies in ’n beurt platgetrek. Dit was beweging van die naat af en sy akkuraatheid wat hom so ’n gevaarlike bouler gemaak het. Hy kon die bal in en weg van kolwers vat en het oor die jare baie van sy kolwers uitgekry deur die buiterandjies van hulle kolf te tref. Dit het beteken dat Mark Boucher, Graeme Smith, Jacques Kallis, AB de Villiers, Quinton de Kock, Faf du Plessis en Hashim Amla gereeld in die spel agter die paaltjies was. Hy het egter ook die binnerandjie geklop en kolwers skoongeboul en been voor paaltjie betrap. Hy was ’n baie bruikbare kolwer en het 8 vyftigtalle in sy loopbaan aangeteken en was definitief goed genoeg om minstens een van daai vyftigs in ’n honderdtal te omskep. Hy’t sy staal daarby met die kolf getoon deur ’n belangrike onbesliste uitslag in 2014 in Galle af te dwing met ’n onoorwonne 27 lopies van 98 balle en het saam met Imran Tahir teen Sri Lanka se draaiers uitgehou. Onthou Die 34-jarige Philander gaan nou vir Somerset speel. Hy sal gewis ’n reuse-aanwins vir hierdie Engelse graafskapspan wees. Dis egter vir sy boulwerk vir die Proteas waarvoor Big Vern onthou sal word. Hy het nie baie spoed gehad nie, maar het altyd net genoeg beweging van die naat af gekry om die kolwers te pla. Hy het veral die wêreld se beste kolwers laat bontstaan wanneer hy die nuwe bal gehad het. Virat Kohli, Ricky Ponting, Kane Williamson, Michael Clarke en Kevin Pietersen is maar net ’n handvol wêreldbrekers vir wie Philander in sy loopbaan laat terugstap het. Dit was juis die legendariese Ponting wat Philander uitgewys het as die bouler wat hom die hardste klippe laat kou het. Glad nie sleg vir ’n laitie van Ravens­mead nie!