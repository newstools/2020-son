GELVANDALE se eerste krieketspan was die naweek hopeloos te sterk vir Motherwell in hulle wedstryd oor 50 boulbeurte. Gelvandale het dié wedstryd in die OP-kompetisie verspot maklik met 177 lopies gewen en Motherwell eenvoudig van die veld af gespeel. Gelvandale het ’n stewige 256/7 aangeteken. Dit was danksy ’n skitterende onoorwonne 101 lopies van net 104 aflewerings deur Jose Smith, wat op nommer 6 gaan kolf het. Hy het deurgaans lekker aggressief gekolf en sewe viere en twee sesse geslaan. Smith is goed bygestaan deur Micaiah Coltman (37), Remano October (27) en Sheldon Pillay (22). Tsepiso Ndwandwa en Simnikiwe Soyaya het vir Motherwell moedig probeer met die bal. Ndwandwa het geëindig met boulsyfers van 3/53 en Soyaya met 2/56. Motherwell se beste kolwer was Zuzile Tenana, wat 40 aangeteken het. Dit het vyf viere en twee sesse ingesluit. In ander wedstryde Saterdag het Madibaz met 82 lopies teen Uitenhage gewen. Madibaz II het Union­ met 116 lopies afgeransel. Jendamark United het met sewe paaltjies oor Windhill geseëvier.