DIT lyk asof die besluit om die misfiring spelskepper Mesut Ozil op sy boeke te hou, besig is om die sokkerklub Arsenal in die agterent te byt. Volgens The Sun in Engeland wou ’n Qatar-klub groot geld betaal om die voormalige Duitse speler ’n nuwe sokkertuiste te gee. Mikel Arteta, Arsenal se nuwe manager, het egter ’n stokkie voor dié planne gesteek. Arteta glo vas Ozil kan sy wisselvalligheid afskud en ’n match winner vir die Gunners wees. Wel, gister was daar nog ’n kans vir Ozil om hom aan Arsenal fans te bewys, maar weereens kon hy of enige van sy ander spanmaats nie veel uitrig nie. Die Gunners het met 0-0 gelykop gespeel teen Burnley, en ’n gulde geleentheid om hulle posisie op die Premierliga se punteleer te verbeter, verspeel. Die Gunners bly met 31 punte agter hulle naam egter vassit in die 10de plek. Ozil is boonop met ’n geel kaart gestraf vir ongeoorloofde spel. Hy was glad nie ’n happy chappy nie. Arsenal het ook reeds offers van ander klubs in Turkye en Amerika gekry om Ozil van sy hande te neem. Die Major League-span DC Unit­ed, waarvoor Wayne Rooney gespeel het, stel glo belang in Ozil, wat ’n yslike weeklikse salaris van £350 000 (sowat R7 miljoen) verdien. Basaksehir is die naam van die Turkse klub wat in Ozil se dienste belang stel.