DIE Springbokke gaan weer in die Baai kom draai wanneer hulle Georgië in Julie in ’n historiese toets pak. SA Rugby het gister bevestig dat die Nelson Mandelabaai Stadion geboek is vir die toets, wat deel sal vorm van die Inkomende toetsreeks wat twee ander wedstryde teen Skotland insluit. Die Bokke sal ook in Julie tot siens sê aan Nuweland in hulle eerste wedstryd teen Skotland. Al drie Rugbykampioenskapswedstryde – teen Nieu-Seeland, Australië en Argentinië – vind in die noorde plaas. Die drie toetse in die Inkomende reeks – teen Skotland en Georgië – vind weer langs die kus plaas. Dit sal ’n historiese eerste tuistoets wees vir die Bokke teen Georgië in die Nelson Mandelabaai Stadion op Saterdag 18 Julie. Bewys Die Oostelike Provinsie Rugbyunie (OPRU) se president, André Rademan, sê dit is uitstekend vir Oos-Kaapse rugby om dié historiese toets aan te bied. “Dit is fantasties om weereens deel te wees van Springbok-rugby. En soos ons in die verlede reeds bewys het, gaan ons weer ’n groot sukses hiervan maak,” het Rademan gesê. Springbok-toetse: Inkomende reeks: 4 Julie: Suid-Afrika t Skotland – Nuweland, Kaapstad; 11 Julie: Suid-Afrika t Skotland – Kings Park, Durban; 18 Julie: Suid-Afrika t Georgië – Nelson Mandelabaai Stadion, Port Elizabeth Rugbykampioenskap: 8 Augustus: Suid-Afrika t Argen­tinië – Emirates Park, Johannesburg 19 September: Suid-Afrika t Australië – Loftus Versfeld, Pretoria 26 September: Suid-Afrika t Nieu-Seeland – Mbombela Stadium, Nelspruit