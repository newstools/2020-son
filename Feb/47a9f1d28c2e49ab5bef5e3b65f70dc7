LADISMITH. – Boewe het na bewering gaan goud myn by ’n ryke se graf. Nou is die tonge behoorlik los oor die opgrawe van die graf op ’n plaas net buite die dorp. Daar is gerugte dat die persoon wat daar lê met van sy juwele, geld en vuurwapens begrawe is. Bakkie Verlede week het plaaswerkers ontdek dat die graf, wat diep in die veld op ’n koppie lê, oop is. Dit kan slegs met ’n trekker of 4x4-voertuig bereik word. Iemand na aan die ondersoek vertel: “Dis ’n bekende persoon wat in die 1970’s daar begrawe is. Miskien moes van die plaaswerkers uitgepraat het en het die verdagtes toe hulle slag geslaan. “Die graf was laas week Donderdag nog oop. “Die werkers het ook ’n vreemde bakkie die aand van die grafgrawery op die plaas gewaar en dis so aan die polisie oorgedra.” Inwoners wonder nou waarom die oorledene dan met soveel waardevolle items begrawe is en waarom die voorval nou, soveel jare ná die persoon se dood, plaasgevind het. Kapt. Malcolm Pojie, ’n polisiewoordvoerder in die Suid-Kaap sê: “Die plaaslike speurtak volg ’n klag van grafskending op. “Die bewerings kan nie bevestig word nie, maar die ondersoek duur voort.”