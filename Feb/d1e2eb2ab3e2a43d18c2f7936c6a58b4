LEDE van die berugte Terrible Joster-bende (TJ’s) is nou te arm om hulle lawyers te betaal. Die saak teen die TJ’s, wat ’n skrikbewind in veral Delft en Belhar gevoer het, moes gister voortgesit word. Dit het egter in die hof uitgekom sekere van die 12 beskuldigdes het nie finansiële instruksies aan hulle law­yers gegee nie – in gewone taal, hulle kan nie betaal nie. Hulle loop sedert laas jaar hof in die Kaapse hooggeregshof, waar hulle pa staan vir 71 klagte van onder meer dwelmhandel en 11 van moord. Tot dusver is hulle deur privaat advokate verteenwoordig, maar Legal Aid blyk hulle voorland te wees. Regter Owen Rogers het gister ná ’n kort vergadering in sy kantoor met die lawyers aan die hof gesê die saak sal uitgestel word sodat die regspan instruksies kan kry. Rogers het verder gesê hy weet lawyers is duur en het die families van die beskuldigdes aangemoedig om hulle finansies in orde te kry. “As daar in die toekoms sulke issues is, moet ek besluit dat hulle Legal Aid kry.” Son het in Desember berig dat die vermeende baas van die TJ’s, Horatio Solomon, op borgtog vrygelaat is nadat hy al sowat twee jaar in aanhouding was. Solomon het gister ná die uitstel van die saak die hof met sy familie verlaat. Twee van sy medebeskuldigdes, Ishmaeel Ockerts en Brent Campbell, asook ’n derde medebeskuldigde, het borgtog gekry. Die derde persoon se naam word weerhou omdat hy familie is van die staat se eerste getuie. Solomon moes R10 000 opdok vir bail en die ander elk R5 000. Die staat het dit nie teengestaan nie, omdat die belangrikste staatsgetuie in die klagte teen die vier beskuldigdes klaar getuig het. Hulle regsverteenwoordigers het aangedui die kliënte sal aan die borgtog-voorwaardes voldoen. Rogers het die saak tot Maandag uitgestel sodat die regsverteenwoordigers instruksies van hulle kliënte kan ontvang.