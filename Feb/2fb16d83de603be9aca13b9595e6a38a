DIE DA het Melvin Naik, die uitvoerende burgemeester van die George Munisipaliteit, geskors. Dit kom ná bewerings dat Naik R600 000 se kickbacks ontvang het. Daar word verder beweer hy het ook ingemeng by die aanstelling van ’n familielid by die munisipaliteit. Betrek Naik ontken alle bewerings teen hom en het vroeër die maand aan die DA se federale uitvoerende raad (FedEx) vertoë gerig waarin hy redes verskaf waarom hy nie sal bedank nie. ’n Forensiese ondersoek wat Naik betrek by bewerings van bedrog was Donderdag op die eerste raadsvergadering een van die items op die agenda. Naik was af­wesig en Charlotte Clarke, die onderburgemeester, het in sy plek waargeneem. Helen Zille, die FedEx-voorsitter, het Dinsdag aan Naik geskryf om hom in te lig dat hy uit ál die party se aktiwiteite geskors is. Zille sê in dié brief, wat Son onder oë gehad het, die besluit om hom hangend ’n ondersoek te skors, is geneem ondanks die vertoë wat hy skriftelik op 24 Januarie aan die FedEx gerig het. Zille se brief aan Naik lui: “Ná die oorweging van onder meer die erns van die bewerings, het die Fed­Ex tot die besluit gekom dat jy uit alle party-aktiwiteite geskors word hangende die ondersoek en die moontlike tugstappe wat kan volg.” Zille het aan Son gesê ’n skorsing is nie dieselfde as om lidmaatskap te beëindig nie. Sy sê as die party Naik se lidmaatskap wou beëindig, sou dit deur die behoorlike prosesse moes gaan. “Om iemand te suspend van alle aktiwiteite van die party is egter op ’n laer threshold,” verduidelik sy. Selfoon “En dit kan geneem word as ’n interim-stap, veral as die bewerings ernstig is.” Naik het nie sy selfoon geantwoord toe Son hom om kommentaar gebel het nie. Teen druktyd het hy ook nog nie op Son se WhatsApp-boodskap gereageer nie.