WALK a Ride vir kankerlyers. Dit is Michael Wynne (58), wat tans teen fase 4-prostaat- en kolonkanker veg, se missie. “Walk a Ride” is die naam van sy veldtog. Wynne gaan oor twee weke weer by die Tygerberg Hospitaal geopereer word vir die prostaatkanker. Hy het in Desember ook ’n operasie ondergaan vir sy kolonkanker. Wynne sê: “Ek wil die staptog aanpak voor ek vir my operasie gaan, want daarna sal ek ’n lang tyd buite aksie wees. “Ek het al twee staptogte vanaf Kraaifontein tot in die Noord-Kaap gedoen. “My doel is om fondse vir kankerlyers in te samel en ook bewusmaking te doen oor die siekte.” Dié pa van drie minderjarige kinders het al verskeie familielede en vriende aan kanker afgestaan. Hy het vier jaar gelede sy pa weens maagkanker verloor en een van sy beste vriende is ook meer as ’n jaar gelede aan dieselfde siekte oorlede. Volgens Wynne is sy oom ook twee weke gelede oorlede aan keelkanker en wil hy ’n tribute doen aan sy gestorwe geliefdes. Wynne sê: “Ek is bereid om tot in enige plek te loop om ander kankerlyers te help. Ek beplan om weer vanaf Kraaifontein tot in Upington en Springbok te loop. “Ek ryloop van die een dorp tot die ander en samel geld in. Ek maak ook die mense wat my ’n rygeleentheid gee, bewus van die siekte. “As ek nie ’n lift kry nie, dan loop ek tot by die volgende dorpie en praat met die kankerlyers en ook die inwoners oor kanker.”