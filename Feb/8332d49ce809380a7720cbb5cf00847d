NÁ ’N harde stryd teen Nchera Leopards is Progress steeds onoorwonne in die Oos-Kaapse Super14-kompetisie. Progress moes die langpad na Oos-Londen vat vir sy oorwinning van 24-7 oor Leo­pards. Nie net moes Progress reis nie, maar hy moes toe hard werk om vier drieë te druk teenoor die een van Leopards. Progress se sekretaris, Rodney Joseph, sê die span moes baie hard werk weens Leopards se swaar, sterk voorspelers. Hy sê: “Ons het ’n bietjie gesukkel om die bal in die hande te kry, veral in die eerste helfte. “Leopards het hulle pak goed gebruik en dit het ons ’n bietjie laat sukkel.” Hy sê namate die wedstryd gevorder het, het hulle meer balbesit gekry en hulle het dit toe begin wyd gooi. “Ons heelagter, Davian Swanepoel, het goed gedoen en het lekker gehardloop met die bal. Skuif “Hy was met sy drie drieë die speler van die wedstryd.” Joseph noem ook die toestande het dinge ook bemoeilik. “Die gras was lank en die geriewe het dinge ook bemoeilik, maar ons het gewen en ons skuif aan.” Progress is ook een van die spanne in die Super14 wat steeds onoorwonne is ná drie wedstryde. Hy speel darem volgende Saterdag weer gasheer op die Sentrale Veld wanneer Black Eagles besoek aflê.