LIONEL Langenhoven (afrigter) hoop om vanaand van die merkie af te kom in Varsity Cup (VC) 2020 wanneer sy span van die Universiteit van Wes-Kaapland (UWK) teen die Shimlas in Bloemfontein te staan kom. Udubs het verlede week pak gevat teen Wits op sy tuisveld in Bellville. Hy wil nou graag op die wenpad kom. Sy voorspelers sal hulle kant moet bring as UWK vanjaar enige seggenskap in die VC wil hê. Die Maties het op hulle beurt Maandag hul spiere gebult en die Shimlas in Stellenbosch met 67-16 platgevee. Die verdedigende kampioen het vandeesweek ’n loslootjie. Die ander Kaapse span, Ikeys, kom vanaand tuis op die Green Mile teen die Pukke te staan. Dit beloof om ’n aksiebelaaide wedstryd te wees. Die Ikeys het verlede week ’n goeie oorwinning van 25-16 oor die UJ in Johannesburg behaal. Hulle hoop ook om die wen-momentum te behou.