’N BOEK wat handel oor die geskiedenis van die South African Council of Sport (Sacos), sien eersdaags die lig. Verraad, geheime ontmoetings en “manne wat hulle siele verkoop het vir ’n stukkie brood” is van die dramas wat hulle in die boek afspeel. Dis geskryf deur Jerry Seale, voormalige sportadministrateur en joernalis, en sal in September op die rakke wees. Sacos se slagspreuk “No normal sport in an abnormal society” is alombekend. Volgens Seale dreun dié woorde nog elke dag in sy gedagtes. “Kyk, ek het nooit kon dink dat dit ek sou wees wat hierdie boek sou skryf nie. My geskiedenis met Sacos het in 1978 begin en ek het alle dokumentasie van vergaderings en geleenthede so ver moontlik in my besit. “Ons as Sacos-legendes wil graag die legacy van Sacos saamvat. As jy op die internet of webwerwe soos Wikipedia gaan, is daar absoluut niks van Sacos nie. Dis asof ons nooit bestaan het nie,” sê Seale terwyl hy na lêers en dokumentasie op sy lessenaar wys. Omvattend Hy verduidelik passievol verder: “So, ek het hierdie bundel saamgevat wat die ontstaan van Sacos illustreer – waar en hoe ons ontstaan het, wat die motiewe was. Die boek noem en illustreer ook wie die presidente en ampsdraers was sedert die ontstaan op 17 Maart 1973. “Daar is só baie wat mense en selfs ons eie mense nie van Sacos weet nie, en hierdie boek beoog om die verhaal omvattend te vertel,” verduidelik Seale. Hy het duidelik baie navorsing gedoen, want lêers, dokumente, wedstrydprogramme, koerantuitknipsels en foto’s is orals in sy studeerkamer by sy huis in Wellington te sien. “Die boek werp ook lig op die strukture van Sacos. Hoe het die strukture ontstaan, hoeveel affiliale was daar, ensovoorts. “Kinders kan nou lees oor die rol wat hulle oupas en oumas in nie-rassige sport gespeel het; manne soos Hassan Howa en Reg­gie Feldman, wat puik leiers was. “Ons praat ook van ons leiers wat geban en detain was; manne soos Morgan Naidoo se huise is gebombardeer byvoorbeeld.” Die boek lig ook die sluier oor ’n geheime vergadering in Switserland. “Ek vertel ook van ’n geheime ontmoeting tussen (Ebrahim) Patel en Danie (Craven) in Lausanne in 1987. Dis eintlik hier waar Patel begin het om die sport uit te verkoop. “Patel was die destydse president van die nie-rassige Suid-Afrikaanse Rugbyunie, terwyl Craven die rugbybaas van apartheid Suid-Afrika was. So, gaan dit ’n omstrede boek wees? “Man, daar gaan skokke wees. Dougie Oakes (bekende joernalis en subredakteur van die boek) het ook gesê daar gaan aanslae wees, maar my ding is eenvoudig: Let’s call a spade a spade.”