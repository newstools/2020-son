DAAR is ’n reward in swaarkry ... en deurdruk. Daarvan kan die broers Duane en Adian Ruiters getuig. Son op Sondag het onlangs berig oor hierdie twee broers van Caledon. Hulle het die allermoeilikste omstandighede oorkom om matriek te slaag. Om vir aandete net brood en 50c-pakkies chips te eet terwyl jy vir die belangrikste ek­samen van jou skoolloopbaan swot, wil gedoen wees. Om vas te byt ten spyte van ander leerders se gespot oor jou armoedige omstandighede, sit nie in almal se broek nie. Tog, met die hulp van hulle skool, Swartberg Sekondêr, en barmhartige samaritane het die twee volhard en hulle matriekjaar suksesvol voltooi. Onlangs is die kersie op hulle koek gesit: Die Overberg-onderwysdistrik het Duane (19) en Adian (21) met ’n spesiale toekenning vereer. Die twee is ’n prys gegee vir hulle deursettingsvermoë ten spyte van moeilike omstandighede. Dis ’n toekenning waarop Duane nie min trots is nie. “Hierdie is iets wat ons nie verwag het nie,” sê hy. “Ons het heel nuuskierig na die onthaal gegaan om te sien wat die prys is wat ons gewen het. Dit was lekker om hierdie prys te kry, want ons het swaargekry, maar besluit dat ons gaan deurdruk.” Duane studeer administratiewe bestuur by Boland Kollege. Dit is ’n kursus wat hom drie jaar gaan besig hou. Maar dit is beslis nie hier waar hierdie vasberade jong man se toekomsplanne eindig nie. “Hierdie kursus sal my in staat stel om in ’n administratiewe afdeling van ’n maatskappy te werk, maar wanneer ek die kursus voltooi het, wil ek graag ’n kursus in elektriese ingenieurswese doen,” sê hy opgewonde. Onderkry Adian doen bouwerk totdat hy sy mind opgemaak het oor wat hy wil studeer. Hulle ma, Elizabeth Ruiters, is ook nie min trots op haar twee seuns nie. “Ek kan nie die gevoel beskryf wat deur my gegaan het toe ek hoor hulle het geslaag nie. En die toekenning van hulle ontvang het, het my regtig trots laat voel. “Hulle is goeie kinders. Ek is bly dat hulle hulle nie deur moeilike omstandighede laat onder­kry het nie.”