SLIM taktiese skopwerk is volgens die bestuurspan van Port Elizabeth se Harlequins-rugbyklub die rede vir sy span se oorwinning. Harlies het Park Saterdag oortuigend geklop in hulle wedstryd in die Oos-Kaapse Super14-kompetisie. Harlies het met 35-17 in die Adcock Stadium geseëvier. Dis nou hulle tweede oorwinning agtereenvolgens nadat hulle dié kompetisie teleurstellend begin het. Dit lyk nou asof hulle hul ritme gevind het en die res van hul teenstanders sal beslis moet note vat. Shaun Jantjies, Harlies se breier, het aan Son gesê hy is baie trots op sy span se verbetering. Hy sê: “Ons het mooi rugby gespeel en die bal goed beheer om vier drieë te druk. “Park het ook goed gespeel, maar ná 25 minute het hulle moeg begin lyk, want ons het hulle met slim skoppe heeltyd laat omdraai.” Momentum Jantjies loof Boela Abrahams, voormalige Oostelike Provinsie-skrumskakel, vir hoe hy met sy skopvoet rigting gegee het aan Harlies se spel. Hy voeg by: “Almal verdien egter lof vir hoe ons Park geklop het. “Ons is nou goed op dreef en ek wil graag hê dat ons die momentum behou om ’n plek onder die voorste spanne in ons groep te verseker.” Harlies het dié naweek ’n loslootjie, maar beoog reeds om harde werk in te sit Hulle durf die Grens-klub Ncerha Leopards volgende week aan.