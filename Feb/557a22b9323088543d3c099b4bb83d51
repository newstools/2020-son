DIE Stormers het gister ’n groot terugslag beleef met die nuus dat nóg een van hulle World Cup-sterre weens ’n besering buite aksie is. Herschel Jantjies het las van ’n borskasbesering. Die Springbok-skrumskakel het gister sake by die Stormers se oefensessie in Riebeek-Kasteel met sy skouer in gips van die kantlyn dopgehou. Jantjies sal nie Saterdag in die Superrugby-kragmeting met die Lions op Ellispark kan speel nie. Ernstiger Die boorling van Kylemore is reeds die derde World Cup-Springbok van die Stormers wat nou ’n besering opgedoen het. Die Kaapse franchise het reeds die dienste van die Bok-kaptein, Siya Kolisi, weens ’n kniebesering verloor. Bongi Mbonambi, Bok-haker, se dyspierbesering is volgens John Dobson, afrigter van die Stormers, ernstiger as wat hulle aanvanklik gedink het. Dobson het gister, ná die span se slypsessie in skroeiende hitte van sowat 38 °C in Riebeek-Kasteel, gesê: “Mbonambi se dyspier is heeltemal van die been afgeskeur. Hy moes gister ’n operasie ondergaan. Dit lyk nie goed nie. “Dit lyk asof hy die Superrugby-seisoen gaan misloop.” “Herschel was lucky om laas week te speel. Ons gaan hom tot Vrydag kans gee om te herstel, maar ek dink daar is ’n goeie kans dat hy nie gaan speel nie. “Jaco Coetzee sukkel ook met harsingskudding. Hy sal waarskynlik ook nie Johannesburg toe gaan nie. Cobus Wiese is egter fine, sowel as JD Schickerling.