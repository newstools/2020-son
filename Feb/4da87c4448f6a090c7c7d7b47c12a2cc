DIT is nie net die Chilli Boys wat uitblink vir die Baai in die Nedbank Cup nie. Die Baaise speler Dillon Goss se Mbombela United-span, wat ook deur die Baaienaar Duran Francis gebrei word, het Sondag ’n oorwinning behaal. Mbombela het Cape Town City die naweek in die Ka­Nyamazane Stadium met 1-0 geklop in hulle ronde van 32 spanne. Goss het uitstekend gespeel en Justice Figareido se doel assist. Mbombela, wat in die Nasionale Eerste Liga (NFD) speel, is nou die tweede span wat ’n skok-uitslag behaal het deur een van die Premier-sokkerliga (PSL) -spanne te slag. Dis nadat Golden Arrows teen die Derde Liga-span Vaal-Universiteit vir Tegnologie vasgeval het. Hy het met 5-6 van strafdoele verloor. Mbombela is 15de in die NFD en stry teen relegasie. Goss sê ondanks die groot verskil in ligas het hulle net probeer om die wedstryd te geniet. Hy sê: “Ons het geweet ons is die underdogs, daarom het ons net probeer om die ervaring daarvan om teen so ’n goeie span te speel, te geniet.” Goss sê hulle het niks gehad om te bewys nie en daarom het hulle moontlik ook heel beter gespeel. Hy sê: “Ons sukkel tans in die liga, maar die oorwinning oor een van die PSL-spanne wys dat ons baie beter kan doen en (relegasie kan) oorleef.”