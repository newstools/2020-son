DRIE mense, onder wie ’n minderjarige seun, is oor die naweek in twee afsonderlike brande in Kaapstad dood. Die seuntjie is gisteroggend dood toe ’n brand in Valangentabo-straat in Driftsands naby Khayelitsha uitgebreek het. Volgens Jermaine Carelse, woordvoerder van die Stad Kaapstad se brand-en-reddingsdienste, is die brandweer omstreeks 02:30 ontbied. Carelse sê: “Een informele struktuur was aan die brand. Teen 03:00 was die brand geblus. Ondanks die vinnige optrede van die brandweerdienste is ’n seuntjie se lyk in die puin gevind.” ’n Man is op die toneel vir brandwonde behandel. Verwoes Die polisie het later beheer van die toneel oorgeneem. In die ander brand, ook gisteroggend, is 83 inwoners in Wallacedene, Kraaifontein, dakloos gelaat. Altesaam 28 informele strukture is verwoes. “Twee mense het in die brand omgekom. Hulle is op die toneel dood verklaar,” sê Carelse. Charlotte Powell, ’n rampbestuurbeampte van die Stad Kaapstad, sê hulle afdeling vir informele strukture is ingelig oor die brand. Powell sê: “Hulle sal fire kits aan die slagoffers verskaf. Sassa is ook gevra om die slagoffers by te staan.”