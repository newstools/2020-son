DIE kinders van Joyce Court in Manenberg se drome is besig om 'n realiteit te word. Son het onlangs berig oor die kleinspan wat heel onskuldig buite die blok flats, waar hulle woon, met handgemaakte instrumente musiek maak. Fareed Jansen (59) het die groep gesien, 'n video gemaak en dit op sy Facebook-blad gedeel. Van daar is die video so gedeel dat die kollig op die kinders begin val het. Jansen het toe aan Son vertel hy hoop iemand sien die kinders se talent raak. Hy het ook genoem hy sal graag wil sien dat die kids professionele hulp en opleiding kry om met die instrumente te speel. Dit het nie lank gevat nie en talle het reeds uitgereik om die seuns van tussen nege en 15 jaar oud te help. Die groepie, wie hulself die Young Joyce Court-band noem, maak nou musiek met grênd instrumente. Hulle het in die afgelope week splinternuwe instrumente vanaf ’n oorsese borg gekry. "Die jonges geniet dit verskriklik baie," sê Jansen. Intussen beplan gemeenskapslede om oor die naweek byeen te kom en te march na die gevandaliseerde Silvertree-jeugsentrum. 'n Groep gemeenskapslede hoop om die plek te herstel sodat dit weer gebruik kan word. Jansen sê hulle beoog om die sentrum reg te maak, borge te kry om dan weer programme in plek te stel om die kinders besig te hou.