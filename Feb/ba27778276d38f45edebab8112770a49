DIE Stormers se kopdokter gaan Saterdag weer ’n groot rol speel in die sukses van die Kaapse franchise. Dít is wanneer die tuisspan gasheer speel vir die Jaguares (afskop 15:05) op Nuweland. Volgens Sergeal Petersen, Stormer-vleuel, het Tom Dawson-Squibb (die span se mental coach) se insae ’n groot verskil gemaak in die geestelike ingesteldheid van die spelers. Dit was veral laas week te bespeur toe die Kapenaars met ’n dramatiese wendrie in die doodsnikke teen die Lions op Ellispark vorendag gekom het. Met dié drie is die kastaiings uit die vuur gekrap en dit het verseker dat die span steeds onoorwonne is. Petersen sê die spelers se geloof in mekaar en hulle selfvertroue in hulle vermoëns het baie met die span se sielkundige voorbereiding te doen. Hy verduidelik: “Hy (Dawson-Squibb) het one-on-ones met die spelers. Hy het byvoorbeeld sessies met die agterste driehoek en die youngsters. Hy is altyd beskikbaar. Voorloper “Spelers kan ook met persoonlike probleme na hom gaan. Ons kan selfs na die coaches gaan. Dis maar net die soort verhouding wat ons in die span het. In daai laaste paar minute (teen die Lions) het die karakter van die span en die wil om te wen, uitgekom.” Petersen glo Saterdag se game gaan waarskynlik die grootste kragmeting tot dusver vir hulle wees, aangesien ’n plek as die voorloper in die konferensie op die spel gaan wees. “Ek dink dit gaan ’n nice toets van ons karakter wees. Ons sal kan sien hoe ver ons van die voorseisoen gekom het in terme van struktuur en wat van ons verwag word. “Die Argentyne gee nooit op nie. Hulle is fisiek en speel heeltyd in jou gesig. Ons het laas week ’n paar drieë afgestaan en sal in daardie aspek van die spel effe moet opknap. “As ons fisiek en geestelik opdaag, behoort ons fine te wees. Ons kon laas week in die eerste helfte drie of vier drieë gedruk het. In ’n ideale wêreld sal ons graag ál die geleenthede wat ons skep, aangryp. “Ons moet net seker maak ons is akkurater in ons uitvoering. Hopelik gaan ons dit dié naweek regkry,” voeg hy by.