DIE Murray & Roberts-atleet Ben Matiso het ’n láááng asem. Dít het hy Saterdag gewys toe hy die Bay Ultramaraton oor 50 km in Port Elizabeth gewen het. Matiso het die afstand in 2:54:24 voltooi. Hy het 07:05 voor sy naaste teenstander klaargemaak. Mzwanele Maphekula (Ikhamva) is in 3:01.29 tweede oor die wenstreep. Lucas Nonyana (Nedbank) het derde geëindig in 3:04:12. Maphekula en Nonyana het baie jonger atlete die hakskene gewys. Albei het in die ouderdomsgroep 40 tot 44 meegeding. Ervare Dié drietal is gevolg deur Xolisa Ndlumbini (Vukani, 3:07:05), Melikhaya Kepe (Nedbank, 3:07:30) en Gift Chigomarawa (Nedbank, 3:09:48). Die eerste vrou oor die wenstreep was die ervare Mfunzi Ntombesintu (Nedbank), wat die afstand in 3:58:29 afgelê het. Ntombesintu het in die ouderdomsgroep 35 tot 39 meegeding en het algeheel 27ste geëindig. In die wedloop oor 21,1 km het Yanga Malusi (Zwelonke) eerste oor die wenstreep genael in 1:09:27. Hy is gevolg deur André Ketchem (Xcel) in 1:10:15 en sy spanmaat Adriaan Gerwel in 1:13:23.