NIEMAND is nog aangekeer vir die moord op ’n swanger vrou van Ocean View nie. Jocelyn Claasen (27) is Sondagoggend ontdek. Sy is in die kop geskiet. Claasen sou na verwagting Vrydag die lewe skenk aan haar tweede kind. Haar familie sê geen begrafnisreëlings is al getref nie. “Ons het vandag (gister) eers haar lyk gaan uitken,” het haar skoonsuster gesê. Intussen ondersoek die polisie in Ocean View die moontlikheid dat Claasen uitgehaal is oor sy ’n sleutelgetuie in ’n moordsaak was. Claasen en haar vriendin het in Mei laas jaar ’n lift by twee ouens met ’n silwerkleurige Nissan X-Trail gekry. Die X-trail was die surfer David Wolfromm s’n. Dis vermoedelik by die Slangkoppad naby Ocean View gekaap. Wolfromm is geskiet en in sy eie kar se boot gelaai. Toe die vroue van die man in die boot bewus word, wou hulle met alle geweld uit die kar kom. Die bestuurder van die gekaapte kar het toe in ’n ander kar vasgery, maar aangehou met ry. Die voertuig is daarna met Wolfromm en al aan die brand gesteek. Stoffel Wilschutt loop nog hof vir die moord op Wolfromm. Hy staan ook tereg vir die onwettige besit van ’n vuurwapen en ammo.