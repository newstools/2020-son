MONTAGU. – Oor hy ’n 28 gangster is, het ’n familie hulle sinkhuis in ’n brand verloor. Dinsdagoggend omstreeks 03:00 het ’n familie die dood wonderbaarlik vrygespring toe hulle sinkhuis tot op die grond afgebrand het. Nou blame die Fritz-gesin vir Faizel de Koker, ’n 28 gangster, dat hulle alles in die brand verloor het. Elrico Fritz sê was dit nie vir hom nie, sou hulle almal in hulle sinkhokkie verkool het. Fritz sê alles het begin toe ander gangsters op die spoor van die 28 was. Fritz sê De Koker se sinkhokkie is direk langsaan hulle opgerig. “Hier kom gedurig gangsters na sy hokkie en dan is daar ’n groot bakleiery,” vertel hy. Volgens Fritz was daar Dinsdagoggend weer ’n fight tussen De Koker en ander gangsters voor De Koker se hok. Fritz sê hulle het al geslaap, toe word hy wakker van die hitte teen die sinkplate. “Toe ek uithol, sou ek sien Faizel se hok brand en ons hok het ook aan die brand geslaan en die vlamme het reeds hoog gestaan.” Volgens hom het hy sy ma, broers en susters wakker geruk. Fritz vertel hulle was diep aan die slaap van die rook wat hulle ingeasem het en hy moes sy familielede die een ná die ander uit die hok dra. “Ek was baie moeg, maar het aan my familie gedink wat nie tussen die vlamme gaan sterf nie.” Net toe hy sy jonger sussie uit die hok dra, het die dak inmekaargetuimel. “Ons was baie gelukkig om te oorleef.” Volgens hom was De Koker nie by die huis toe die brand uitgebreek het nie. Gister het De Koker tydens Son se besoek ’n ent van sy afgebrande hok gestaan. Toe hy nader kom, het hy erken dat hy ’n gangster is. “Hulle soek my bloed om een of ander rede,” sê hy. Hy vermoed dat dit die ander gangs is wat sy hok aan die brand kom steek het, toe vat die Fritz-gesin se huis ook vlam. De Koker erken dit is deur hom dat die Fritz-gesin alles verloor het. Die Fritz-gesin kry tans by familielede tydelike huisvesting.