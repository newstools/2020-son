DIE departement van gemeenskapsveiligheid gaan 'n eenheid aanstel om die moordsaak van Tazne van Wyk te monitor. Albert Fritz, Wes-Kaapse minister van gemeenskapsveiligheid, het dié aankondiging Donderdagoggend gemaak, ure nadat kleine Tazne se lyk in 'n stormwaterdrein buite Worcester gevind is. Fritz sê die eenheid is daar om seker te maak die saak word nie van die hofrol geskrap nie. Hy het sy medelye met Tazne se familie gedeel. “Hulle het ’n onstuimige tydperk van onsekerheid, verwarring en pyn verduur. Geen ouer moet die verlies van hul kind ervaar nie.” Fritz sê ’n maatskaplike werker is aangestel om die gesin te help. Moyhdian Pangarkar verskyn Vrydag in die Goodwood-landdroshof op 'n klag van moord. Fritz doen ’n beroep op enigeen met inligting om onmiddellik na vore te kom en dit by hul plaaslike polisiekantoor aan te meld of die misdaadlyn te bel by 08600 10111.