IN ’N poging om boks veiliger te maak, het die WBC besluit die getal rondes in gevegte gaan verminder word. Die WBC-president, Mauricio Sulaimán, het in ’n koerantrubriek gesê voortaan sal net wêreldkampioenskap- en silwer­kampioenskaps­gevegte oor 12 rondes beslis word. Hy het gesê ander WBC-titelgevegte sal oor 10 of dalk 8 rondes wees. Dié besluit is eenparig deur die raad se direkteure goedgekeur ná voorstelle deur die WBC se mediese komitee. Dit was Sulaimán se pa, José, wat in 1983 wêreld­titelgevegte van 15 rondes na 12 verminder het. Hy was toe die WBC se grootbaas. Nou, 37 jaar later, het die WBC die volgende stap geneem om boksers verder te beskerm. Dit sal interessant wees om te sien of die ander wêreldliggame die WBC se voorbeeld gaan volg. Verbied Dié stap behoort wyd verwelkom te word nadat daar die laaste jare uit verskeie oorde gevra is dat boks as sport verbied moet word. Verskeie boksers is ook die afgelope twee jaar as gevolg van kopbeserings oor­lede.