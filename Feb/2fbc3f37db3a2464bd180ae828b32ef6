DIE skoolbeheerliggaam van Hoërskool Bergrivier vrees vir leerders se veiligheid nadat ’n gedeelte van die skoolgebou se dak drie jaar gelede al meegegee het. Ses klaskamers, insluitend die lab van dié skool in Wellington, is afgesper. “Die kinders kan nie eens hulle prakties doen nie, want die laboratorium is ook onveilig,” sê Klaas Morkel, voorsitter van die beheerliggaam. Die dubbelverdieping­asbesgebou staan in die middel van die skoolperseel. Die ander klaskamers is nie aangrensend nie. Die skoolgeboue, wat hoofsaaklik uit asbes bestaan, is 70 jaar oud. “Die ergste is dat die ander klaskamers en die skool se admin-gebou ook tekens wys dat die dakke gaan inval. Die kinders word reeds soos sardientjies in klasse geprop om vir almal plek te maak. “As die ander dakke ook meegee, moet die kinders seker buite onderrig word,” sê Morkel. Die skool het kapasiteit vir 800 leerders, maar 1 119 leerders is by die skool ingeskryf. “Ons het ’n slaagsyfer van 81% gehad. “As gevolg hiervan het ons baie meer aansoeke gehad, maar weens ons tekort aan klaskamers moes ons baie wegwys.” Die skool aanvaar ook leerders van die landelike gebiede in die streek. Die leerders woon in die koshuis, wat ook op die skoolperseel geleë is. Gereageer Die matrone se kamer in die koshuis is verlede jaar in September in ’n brand verwoes. Die gebou is steeds nie gefix nie. Die WKOD het ná twee dae nie op Son se navrae gereageer nie. Bronagh Hammond, ’n woordvoerder van die WKOD, het gister laat weet sy wag ook nog op antwoorde van die betrokke departemente. 