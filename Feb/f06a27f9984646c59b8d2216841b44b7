DIE land se ekonomie gaan erger raak voordat dit verbeter. Dít was die duidelike afleiding wat gemaak kon word ná afloop van die minister van finansies, Tito Mboweni, se begrotings­rede vanmiddag. Dié begrotingsrede is ook beskryf as een van die moeilikstes omdat die minister iets moes maak uit leë staatskoffers. Mboweni het in 2019 geskat dat die land se ekonomie met 1,5% sou groei, maar gister het hy aangekondig dat dit net met 0,5% gaan groei. Om te help met die land se skuld wat die laaste paar jaar ten hemele geklim het en om dit te verminder, is daar, soos verwag, ’n brandstofheffing. Brandstof styg met 25c per liter. Eskom, wie se toekoms nog vir die volgende 18 maande pikdonker lyk, gaan ’n groot hap uit die budget afbyt. Volgens Mboweni gaan die tesourie R60 miljard spandeer op dié kragverskaffer, sowel as op die sukkelende Suid-Afrikaanse Lugdiens (SAL). Vakbonde het oorlog teen die minister verklaar nadat hy in sy toespraak aangekondig het dat hy in die volgende drie jaar staatswerkers se lone met R160 miljard gaan sny. Volgens Mboweni het die regering tussen die boekjare 2006/’07 en 2011/’12 ’n hele 190?000 staatswerkers bygevoeg. Dit het gelei tot ’n aansienlike verhoging van salarisse en die begrotings daarvoor. Mboweni meen die boeke moet gebalanseer word, want “klaskamers groei, hospitale raak voller en ons gemeenskappe raak onveiliger”. Hy het bygevoeg: “As ons groei kan toon en korrupsie en verkwistende uitgawes onder beheer kan kry, kan ons fokus daarop om mense in belangrike poste soos in opvoeding, die polisie en gesondheid aan te stel. “Ons beoog om R37,8 miljard in die volgende boekjaar te bespaar,” het hy gesê. Volgens Mboweni sal sowat 18 miljoen mense baatvind by Sassa-geld. Daar sal ’n R80-verhoging wees vir bejaardes, gestremdes en die sorg­afhanklikheidstoelae, wat beteken dit sal nou R?1?860 wees. ’n Verhoging van R80 vir oorlogsveterane beteken hulle sal nou vanaf April R?1?880 kry. ’n Pleegsorg-toelae sal opgaan met R40 na R?1?040 per maand. Inwoners sal ook, soos verwag, meer betaal vir ’n dop en ’n entjie. ’n Bier (340?mF) of cider gaan op met 8c en ’n bottel wyn van 750?mF met ’n ekstra 14c. ’n Bottel sparkling wyn (750?mF) gaan op met 61c en ’n bottel sterk drank sal met R2,89 opgaan. ’n Pakkie van 20 sigarette gaan met 74c styg, 25?g tabak met 40c en 23?g-sigare met ’n ekstra R6,73. Vir die eerste keer sal okkapype, sowel as elektroniese sigarette ge-tax word teen 75% van die sigarette se bedrag.