DIE Brumbies het Vrydag in Canberra van agter gekom om die Reds te klop in hulle Australiese Superrugby-derby. Die Brumbies moes hard werk vir hulle oorwinning met 27-24 – nie net teen die Reds nie, maar teen hoë temperature op dié dag, terwyl veldbrande steeds in die gebied rondom Australië se hoofstad woed. Die Brumbies het ’n bietjie gesukkel en was in die rustyd met 17-7 agter. Hulle gesukkel kan daaraan toegeskryf word dat hulle ervare spelers mis, soos David Pocock, Christian Lealiifano, Rory Arnold en Sam Carter, wat die span verlaat het. Beheer Tog was dit die Brumbies wat eerste punte aangeteken het toe die kragtige Irae Simone ná vyf minute ’n drie gedruk het. Daarna het die Reds egter beheer geneem van die wedstryd met twee drieë deur Henry Speight en Bryce Hegarty. Drie vinnige drieë kort ná mekaar vir die Brumbies deur Tom Wright, Folau Fainga’a en Tom Banks het dit laat lyk asof hulle die stryd in die sak het. Die Reds se Harry Wilson het wel laat gaan druk om die laaste oomblikke interessant te maak. Puntemakers: BRUMBIES – drieë: Irae Simone, Tom Wright, Folau Fainga’a, Tom Banks; doelskoppe: Noah Lolesio (2); strafskoppe: Lolesio. REDS – drieë: Henry Speight, Bryce Hegarty, Harry Wilson; doelskoppe: Hegarty (3); strafskoppe: Hegarty.