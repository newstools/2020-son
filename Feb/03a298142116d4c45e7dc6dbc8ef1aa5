PACALTSDORP. – Die moordenaar van Sydney Syfers (38), hulle geliefde seun, is nog op vrye voet al is die moord reeds ’n week gelede gepleeg. Syfers is laas week by ’n bekende drinkplek aangerand en vir dood agtergelaat. Hy’t Saterdag in die Mediclinic gesterf. Niemand het blykbaar nog na vore gekom om aan die polisie die ware weergawe van die gebeure te gee nie. William April, pa van die slagoffer, vertel: “Daar was ’n stryery by die pub. Toe gaan haal een van die partye ’n familielid by die huis. “Soos wat ons verneem het, het die stryery verder gegaan en ons is vertel dat een van die persone Sydney met ’n bloksteen op die kop gegooi het.” Wat April, voorheen ’n vryskutfotograaf van Son, en sy familie verder seermaak, is dat die polisie na bewering traag is met die ondersoek. Hy sê: “Mense het mos gesien wat gebeur het. Hoekom ondervra Saps hulle nie? “Saps was nog nie eens hier by ons nie. Ek doen ’n beroep op mense wat gesien het wat gebeur het, om verklarings te gaan aflê. Die moordenaar loop nou nog vrylik rond.” Kapt. Malcolm Pojie, polisiewoordvoerder, sê: “Bewerings word gemaak, maar kan nog nie bevestig word nie. Syfers is met ’n stomp voorwerp aangerand. “Die polisie samel nog inligting in ten einde ’n prima facie saak te kan hê. Eers dan sal daar ’n arrestasie uitgevoer kan word. ’n Moorddossier is geopen. Enige een met inligting kan die plaaslike speurtak of polisiekantoor nader. “Alle inligting word as vertroulik beskou.”