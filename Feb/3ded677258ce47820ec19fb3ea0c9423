MANCHESTER City se bestuurder, Pep Guardiola, meen klubs “bewe” wanneer Real Madrid of Barcelona aan die deur klop. Sy uitlatings kom nadat een van sy strikers, Raheem Sterling, sy bewondering vir Real uitgespreek het. Die 25-jarige Sterling, wat nog tot 2023 onder kontrak is by City, het die 13-malige Europese kampioen beskryf as “ ’n fantastiese klub”. Sterling se uitlating en veral die tydsberekening daarvan laat die oë rek – veral omdat City en Real mekaar volgende week pak in die eerste been van die Champions League se ronde van die laaste 16 spanne. Sterling is ongetwyfeld een van City se staatmakers, maar sy toekoms by die Etihad hang ook in die weegskaal – veral met City wat tans deur ’n ban van twee seisoene in die gesig gestaar word. Volgens Guardiola is Real en Barça, die klub waarvoor hy gespeel en wat hy afgerig het, Europese reuse wat enige speler of klub laat bewe, en hy worry nie oor Sterling se kop wat gedraai word nie. “Jy sien Raheem se toegewydheid elke dag op die oefenveld,” het Guardiola bygevoeg. “Ek betwyfel nie sy toewyding nie.” – AP