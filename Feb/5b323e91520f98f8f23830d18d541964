DIE voormalige Springbok-afrigter Peter de Villiers se toekoms lê dalk in die opleiding en afrigting van rugbyafrigters. Die 62-jarige Paarliet was die aanbieder van ’n omvattende twee dae lange seminaar wat gehandel het oor hoë­prestasie-afrigting en rugby specifics. Die seminaar is by die Universiteit Stellenbosch se departement van sportwetenskap gehou en is deur 30 (hoofsaaklik) skole- en klub­afrigters bygewoon. De Villiers het baie tuis gelyk met die clicker in sy hand en sy intellektuele eiendom het duidelik die kursusgangers beïndruk. Hy het gereeld praktiese voorbeelde gegee deur na sy ampstermyn as Bok-afrigter te verwys. Hy het byvoorbeeld ’n staaltjie vertel toe hy oor die bestuur van die verskillende karakters in ’n spanomgewing gepraat het. “Toe ek in 2008 by Jake (White) oorgevat het, was ons lynstane die beste in die wêreld. Bakkies (Botha) was die enigste slot van die Jake-era wat by my eerste oefenkamp was en ons het beplan om die spesifieke Woensdag lynstane te doen. “Ek het hom afgevaardig om die sessie te lei, want dit sou dom wees om ’n suksesvolle sisteem bloot net te laat vaar. “Die Dinsdag het daar egter slegte nuus uit Pretoria gekom en ek sê toe vir Bakkies: ‘Ons gaan jou nou lughawe toe vat sodat jy by jou gesin kan wees, want jou vrou het jou nodig.’ “Hy sê toe: ‘Maar, Coach, ons doen môre lynstane en ek moet voor vat.’ “Ek het hom toe gesê daar sal môre, volgende week en volgende jaar nog steeds lynstane wees. “Bakkies het die volgende vier jaar vir my week ná week sy alles gegee!” Hy het afrigters aangemoedig om hulle speler se mediese geskiedenis te ken en te verstaan. Hy het ook klem gelê op kondisionering en die afrigters laat verstaan dat ’n mens nie altyd ’n begroting of geld nodig het om spelers in shape te kry nie. Sy voorlegging het ook geraak aan wedstryd-strategieë, hoe om jou span voor te berei en hoe om die beste uit individue te kry. Belangrik “As jy die afrigter kan oplei – een afrigter kan ’n 100 spelers bereik. So, as jy 20 afrigters vat en jy vermenigvuldig dit met 100, dan kan jy sien hoeveel mense se lewens jy kan raak. “Ek probeer dus die afrigters upskill en dis vir my belangrik,” sê De Villiers. So, is die afrigting van afrigters die rigting waarin De Villiers beweeg? “Daar is besluite in die lewe wat jy maak en daar is ander besluite wat ander mense moet neem. So, wat ook al my kant toe kom, ek sal gereed wees,” verduidelik De Villiers.