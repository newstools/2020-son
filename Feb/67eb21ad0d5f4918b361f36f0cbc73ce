DIE Proteas, aangevuur deur Quinton de Kock, Temba Bavuma en Tabraiz Shamsi, het Engeland Dinsdag op Nuweland met 7 paaltjies in die eerste van drie internasionale eedagwedstryde (ODI) geklop. Dit was Suid-Afrika se eerste ODI sedert sy rampspoedige veldtog in verlede laar se World Cup en die eerste onder die leiding van De Kock as kaptein en Mark Boucher as afrigter. Suid Afrika is die taak gestel om 259 lopies vir 'n oorwinning aan te teken nadat Joe Denly (87) en Chris Woakes (40) die enigste noemenswaardige tellings vir die Pommies behaal het. De Kock het saam Reeza Hendricks (6) die beurt begin maar laasgenoemde het aan ’n Woakes aflewering gaan proe in die sewende boulbeurt. Temba Bavuma het op nommer drie ingestap en De Kock het van meet af die losballe gestraf. Hulle verdien ook vermelding vir die feit dat hulle deurentyd positief tussen die paaltjies gehardloop en die besoekers sodoende onder druk gesit het. Die twee het ’n reuse vennootskap van 173 aangeteken, voor De Kock deur Joe Root vir 107 geboul is. Hy het 113 balle trotseer en 11 viere en ’n ses gemoker. Bavuma is bvp deur Chris Jordan betrap maar nie voor hy 98 sprankelende lopies aangeteken het nie. Hy het 5 vier en 2 sesse van 103 balle af geslaan. De Kock het die loot gewen en die Engelse ingestuur om te kolf. Die Warriors duo van Jon-Jon Smuts en Lutho Sipamla het albei hul ODI debuts gemaak terwyl Bavuma ook sy terugkeer tot ODI krieket gemaak het. Engeland het goed begin en Jason Roy (32) en Jonny Bairstow (18) het ’n vennootskap van 51 om die eerste paaltjie aangeteken. Die onervare Protea boulaanval het egter gereeld paaltjies laat kantel en die besoekers se momentum sodoende gestuit. Denly en Woakes het egter 91 lopies om die agtste paaltjie aangeteken en sodoende die Pommies by 258/8 in hul toegelate boulbeurte gekry. Shamsi met sy draaiboulwerk was die Proteas se beste bouler en het uitstekende boulsyfers van 3/38 behaal. Beuran Hendricks, Andile Phehlukwayo, Sipamla en Smuts het elk een paaltjie geneem, terwyl Rassie van der Dussen vir Joe Root uitgehardloop het met ’n direct hit van middebaan af. Die tweede ODI word Vrydag op Kingsmead in Durban beslis. 