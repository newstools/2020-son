DIE pa van Xander Bylsma, wat skuldig bevind is aan die moorde van sy eks-meisie en haar vriendin twee jaar gelede, het na bewering die ondersoekbeampte in die saak aangerand. Netwerk24 berig Monté Bylsma het kapt. Marcus Ferreira in die gesig geslaan en die privaatspeurder Chris Saunders gedreig deur te sê "ek kom vir jou". Ferreira het aan Netwerk24 vertel dat hy buite die hof gestaan het toe Monté hom nader. "Hy het na my gestap. Ek het gedog hy wou net gesels. Toe slaan hy my met 'n plat hand in die gesig. Ek was uit die veld geslaan," het Ferreira gesê. Volgens Ferreira het hy agteroor op 'n stoel geval. Monté het toe vir Saunders gedreig sowel as vir kol. Corrie Coghlan, voor wie Xander ure na die moorde, 'n bekentenis afgelê het. Xander het sy eks-meisie Sharnelle Hough (17) en haar vriendin Marna Engelbrecht (16), leerders aan die Hoërskool Stella, op 25 Mei 2018 vermoor. Hy sal op 18 Mei gevonnis word. - News24