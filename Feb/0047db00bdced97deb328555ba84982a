DIE Proteas se ervare snelbouler Dale Steyn sê die span sal terugkap ná sy reuse-nederlaag in die eerste T20-wedstryd teen Australië in Johannesburg. Die Proteas het Vrydagaand op die Wanderers met ’n allemintige 107 lopies teen die Aussies verloor. Die Aussies het 196/6 aangeteken en die Proteas vir net 89 uitgeboul. “Ons sal definitief baie beter en vinniger moet aanpas in veral T20-krieket,” meen Steyn. Die Proteas pak die Australiërs vandag op St. George’s Park in die tweede van drie internasionale T20-stryde. Volgens die veteraan sal hulle eenvoudig net moet verbeter op hulle Wanderers-vertoning. “Die Aussies het goed geboul, maar ons as boulers voel ons het hulle kolwers toegelaat om aan die gang te kom. So, ons sal weer moet kyk na ons benadering.” Steyn voel dié tipe (enorme) nederlaag kan met enige span gebeur. “Elke span, voel ek, kan so ’n blow-out beleef en dié keer was dit die Proteas se beurt. So, van hier af kan ons nie nóg slegter vaar nie.” Steyn sê al het hulle vasgeval, en ook teen Engeland, sien hy tog vooruitgang onder die span se nuwe breier, Mark Boucher. “Dit mag snaaks klink, maar al het ons verloor, voel ek dat die span tog nou baie leer. Boucher het heelwat prosesse in plek en almal is besig om te leer en te groei met elke wedstryd. Die nederlaag was net nóg ’n leerkurwe.” Boucher het beaam dit was sonder twyfel ’n slegte nederlaag. Hy voel die span sal moet hard werk om ’n baie beter impak te maak in die eerste ses boulbeurte. “Ons boulwerk was net nie goed genoeg nie en ons kon die Aussies nie onder druk sit nie. Ons sal ’n beter impak moet maak as ’n boulaanval. Dit val nie op individue nie, maar moet gebeur as ’n span.”