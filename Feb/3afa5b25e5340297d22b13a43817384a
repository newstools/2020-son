AMBULANSE in die Noord-Kaap is meer dikwels krank as die pasiënte wat daarin vervoer word. Dit is veral die geval wanneer die ambulans al meer as 900 000 km op sy klok wys, sy rooi ligte en sirene nie werk nie en sy onderstel boonop stukkend is. Dit volg nadat nog ’n ambulans by ’n ongeluk in die gebied betrokke was. Woensdag is twee paramedics amper dood toe hulle “krank­like” ambulans gerol het. Die ongeluk het tussen Williston en Fraserburg plaasgevind en die twee met ernstige beserings gelaat. Volgens Veronica van Dyk, DA-LP vir Namakwaland, was dit vermoedelik weens ’n foutiewe steering rack. Sy beweer: “Backyard mechanics werk soms aan die ambulanse. Baie veiligheidsertifikate en lisensies van die ambulanse het al verval of word nie betyds vervang nie. Dis vir almal ’n veiligheidsrisiko.” Intussen het ’n shop steward van Hospersa dié unie se lede gesmeek om nie sulke onveilige en onpadwaardige ambulanse te bestuur nie. Hy het die ongeluk betreur en gesê Hospersa kan niks doen wanneer sulke ongelukke gebeur nie. Son het betroubaar verneem dat ’n BEE-persoon wat as ’n panelbeater gekwalifiseer is, nou as mechanic die staat se ambulanse diens en meganies herstel. Hierop sê Van Dyk: “As daar nie vakkundigheid is nie, hoe de duiwel kan hulle BEE-kandidate ambulanse laat diens?” ’n Plaaslik opgeleide mechanic het bogenoemde bevestig. Hy het anoniem vertel dat hy geakkrediteer is en voorheen staatsvoertuie gediens of herstel het. Nou kry hy nie meer jobs nie weens sy velkleur en die BEE-beleid. “Van die ouens het nie eens die nodige tools, kwalifikasies en kennis om die werk te doen nie. Of hulle is nie eens geregistreer nie. “Ons wat aan alle vereistes voldoen, sukkel geweldig om die jobs te kry. Na wie toe kan ek gaan om dit aan te spreek?” Deon Olivier, provinsiale sekretaris van Hospersa, het beaam dat hulle al baie lank bewus is van die swak toestande van die ambulanse in die streek. Beloftes Hy sê: “Die ambulanse is doodkiste op ons paaie. Ons het al verskeie kere met die LUR en departementshoof van gesondheid hieroor in gesprek getree. “Daar kom egter eenvoudig niks van hulle beloftes nie.” Volgens Olivier het hulle al in die verlede die sleutels van onveilige ambulanse van die drivers af weggevat omdat laasgenoemde nie wou hoor nie en dit steeds bestuur het. Volgens Rossouw Dreyer, EMS se bedryfsbestuurder, is die ambulans gediens en padwaardig verklaar. Volgens hom het die ongeluk gebeur weens die driver wat te vinnig gery het. Die ambulans het blykbaar op ’n draai gegly. Hy het erken dat van die ambulanse al meer as 900 000 km geklok het weens die lang afstande in die Noord-Kaap.