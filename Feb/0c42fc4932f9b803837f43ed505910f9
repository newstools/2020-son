CALITZDORP. – Sorg dat julle saans net ná ag toemaak nadat die laaste customer gekoop het. Dít is die boodskap van die plaaslike raad aan die eienaars van die blikwinkels of containers wat die eienaars van Bergsig en Royal Heights nou boos het. Muhammad Shoid, eienaar van die Mall Shop, verduidelik: “Die werkers van die munisipaliteit het aan ons kom verduidelik daar is besluit dat alle containers saans aguur moet toemaak. “Maar nou verloor ons besigheid. Dit was dan nooit so nie! “Ons serve mos die cus­tomers, veral die ouens wat laat uit die werk kom.” Koos Wyngaard, ’n plaaswerker, is ook kwaad: “ ’n Mens kom saans laat uit die werk. Dan rus ons eers en was ons. “As ons dan eindelik winkel toe stap om brood en iets vir die next dag te wil gaan koop, dan is die winkels dan al toe. “Dis mos nie reg nie. Ek het nie ’n yskas waarin melk of koue vleis kan koud bly nie en moet daarom elke dag gaan koop.” By nog ’n container, die Hiraan Shop, kla ’n winkelassistent: “Die polisie kom saans om op te kyk of ons nog oop is. “Ons verloor nou geld. Die customers kom eers laat hier aan.” Kantoor Buurtwaglede het aan Son bevestig hulle moes die eienaars vra om saans toe te maak. Wilmie Viljoen van die kantoor van die munisipale bestuurder het laat weet: “Ons dra nie in Ladismith kennis van dié besluit nie.”