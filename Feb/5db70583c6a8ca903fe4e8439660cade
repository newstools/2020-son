SEDERT Elton Jantjies die verantwoordelikheid as kaptein van die Lions in vanjaar se Superrugby-reeks oorgeneem het, het sy rugby floreer. Die 29-jarige boorling van Graaff-Reinet in die Oos-Kaap was in die naweek die beste Suid-Afrikaanse rugbyspeler in die derde ronde van die Superrugby-toernooi. Al het die Springbok-losskakel se span die kragmeting met die Stormers net-net met 30-33 verloor, is hy agterna as die speler van die wedstryd aangewys. Die veteraan van 124 games vir die Lions en 37 toetse vir die Springbokke het ’n belangrike bydrae op die aanval gemaak. Hy was akkuraat met sy skopstewel en het boonop ’n puik drie gedruk wat die Lions­ se comeback aangespoor het. Hy het altesaam 15 punte aangeteken. Die veteraan is bekend vir sy vermoë as nr. 10-spelskepper en sy vermoë om spasie vir sy spanmaats op die aanval te skep. Geklop Saterdag het hy sy spel goed afgewissel en boonop ’n hand gehad in die vleuel Courtnall Skosan se drie. Dit is toe Jantjies met sy berekende skopaangeë vorendag gekom het. Dié oud-leerder van Hoërskool Florida het sewe verdedigers geklop. Hy het met twee skoon bresse geslaan en hy het altesaam 67 meter gehardloop. Dit is meer as enige van die ander spelers van die Lions. Benewens sy puik vertonings het Jantjies gewys dat hy veral in die rol van kaptein gedy.