DIE “verlore” stad van Atlantis verander stadig maar seker in ’n spookdorp. Dis omdat die inwoners, veral die jeug, nie werk het nie, sê lede van die Dura Flats-komitee. Dié komitee is juis op die been gebring om te kyk hoe hy die inwoners se lewe kan verbeter. Werkloosheid en bendegeweld teister hierdie reeks woonstelle in Atlantis al jare lank. Nou vra die komitee se lede hulp sodat werkskepping na hulle area gebring kan word. Susan Thys, die voorsitter, sê hulle het besluit om iets aan die saak te doen. “Ons mense het nie werk nie en ons kinders kry ook nie werk nie. Dís wanneer misdaad volg. “Werk sal help dat ons kinders besig bly. Ons wil hê ons kinders moet kollege toe gaan om te leer en nie tronke toe nie.” Nog een van die lede, Francis Ebrahim, sê entrepreneurskap kan ook help. “As iemand byvoorbeeld brood bak, kan twee of drie mense ook daar help. So word werk geskep. “Die fabrieke vat nie meer mense in nie, terwyl werkloses in lang queues staan. Die regering moet kyk na die mense van Atlantis. “Atlantis gaan ’n spookdorp word as mense nie kom invest nie. “Daar moet werk geskep word in ons dorp.” Volgens Ebrahim lyk die tuine baie sleg en as investors deur die dorp ry, gaan hulle nie in die plek invest nie. “Alles is droog. Daar kan boorgate ingesit word.” Tyrone Nel, een van die mans in die komitee, sê baie kinders wat matriek het, kry nie werk nie. “Ons kinders kan nie verder studeer nie en ons wil graag hê die kinders moet hulle volle potensiaal bereik.” Nel sê omdat dinge so sleg lyk, gaan die jong mense eerder tronk toe, want daar is kos en slaapplek en jy kan selfs verder studeer. Hy reken sowat 90% van die jeug is werkloos in Atlantis – teenoor die nasionale syfer van 58%. Barbara van Bo sê ook dis gevaarlik vir die inwoners. Sy vertel: “Saterdag was hier weer ’n moord. “Hier is gange tussen die flatse waar die jongens deur hardloop. “Ons het ook al gevra dat die gange toegebou word. “Ons stuur nie ons kinders om dood te gaan nie.” Die komitee bestaan uit 24 lede van wie 2 lede elk die 12 woonstelle verteenwoordig.