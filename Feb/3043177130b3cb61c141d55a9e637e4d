’N VOORMALIGE rekenmeester by die Aurora Rehabilitasiehospitaal in die Baai het gister in die Baaise handelshof erken hy het nagenoeg R2 miljoen by dié hospitaal gesteel. Johannes Gieselbach (44) het skuld erken op 168 aanklagte van diefstal. Gieselbach het krediteure en verskaffers se bankbesonderhede met sy eie bankrekeningnommer vervang nadat betalings aan dié derde partye goedgekeur is. Die diefstal het tussen Januarie 2016 en 25 Junie 2019 plaasgevind. Verlies In ’n poging om nie uitgevang te word nie, het Gieselbach op verskeie geleenthede ’n bedrag van altesaam R700 000 oorbetaal aan Aurora se krediteure. Dít beteken die verlies van die sentrum was net meer as R1,2 miljoen. Ryno Scholtz, die verdagte se legal ea­gle, het die hof gister gevra om die saak uit te stel sodat hulle verslae kan kry van ’n korrektiewe supervisor en ’n paroolbeampte. Gieselbach se borgtog is toe verleng en die hofsaak is vir eers uitgestel tot Vrydag 17 April.