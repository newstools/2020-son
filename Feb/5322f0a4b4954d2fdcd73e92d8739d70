DIE Hoërskool Mary Waters (Mawas) het die o. 19-toernooi van die South Eastern District Schools Union (Sedsu) gewen. Mawas het Hoërskool Alexandria Saterdag oorheers in die eindstryd. Alex is ’n rugby-les op die Oval Sportterrein in Ma­khanda geleer toe hy met 51-5 verniel is. Dit was die eerste keer dat dié toernooi aangebied is. Dis danksy die Oos-Kaapse departement van sport, ontspanning, kuns en kultuur (ECDSRAC). Dit was ’n reuse-sukses waartoe duisende ondersteuners bygedra het. Opwindende hardlooprugby is regdeur die dag gespeel. Mawas het die dag begin met ’n goeie oorwinning oor sy aartsvyand, die Hoërskool PJ Olivier. Hy moes egter hard werk vir die sege van 22-6. PJ het drie soft tries afgestaan en sy verdediging het hom in die steek gelaat. Nomzamo het die derde plek behaal. Hy het Ukhanyo verras om die bronsmedalje te verower. Die eindstryd was soos verwag taai en is teen ’n hoë tempo gespeel. Mawas het sommer in die eerste vyf minute met 17-0 voorgeloop. Vlak Daarna het hy die krane behoorlik oopgedraai en die drieë ingeryg. Nolan Soyes, heelagter, was die groot uitblinker met drie drieë. Soyes was ook by baie van sy span se drieë betrokke. Mawas was net op ’n ander vlak in die eindstryd en het geen genade betoon nie. Alex se verdediging het hom in die steek gelaat, veral teen Mawas se gevaarlike agterlyn. Benewens die trofee en goue medaljes, het Mawas ook R15 000 se rugbytoerusting van die ECDSRAC ontvang. Richard Natie Sphere, die Mawas-breier, het gesê: “Die spelers het ons almal baie trots gemaak en die skool se naam weereens hoog gehou. “Om as kampioen gekroon te word is ’n eer. Ek is tevrede met ons spelpeil so vroeg in die seisoen, maar baie harde werk lê nog voor.” Die assistent-direkteur van sportontwikkeling vir die ECDSRAC, Warren Loubscher, bestempel die toernooi as ’n reuse-sukses.