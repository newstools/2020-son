DIE Lions het gister ’n hupstoot gekry met die nuus van die moontlike terugkeer van Ross Cronje. Die Springbok-skrumskakel het gister weer saam met die span van Johannesburg begin oefen nadat hy ’n enkelbesering opgedoen het. Die Lions is Saterdagaand (Sondagoggend, SA tyd) met 8-38 deur die Jaguares in Buenos Aires afgeransel. Die Lions sal later in die week ’n call oor sy beskikbaarheid vir Saterdag se Superrugby-kragmeting met die Reds (afskop 15:05) op Ellispark maak. Die slegte nuus is dat die Leeus waarskynlik sonder hulle ander skrumskakel, André Warner, vir die Reds se game sal moet klaarkom. Warner het ’n enkelbesering opgedoen in die nederlaag teen die Jaguares. Warner is gister vir skanderings gestuur om die erns van sy besering vas te stel. Dan Kriel het ’n sny aan sy voorkop in die game teen die Suid-Amerikaners opgedoen. Die senter behoort egter gereed te wees vir die krag­meting met die manne van Brisbane. Die Reds het laas week met 24-27 teen die Brumbies in Canberra vasgeval. Die span van Queensland word vanjaar weer deur die voormalige All Black-stut Brad Thorn afgerig. Thorn sal hoop om sy span vinnig weer op die wenpad te kry, terwyl sy eweknie van die Lions, Ivan van Rooyen, sy eerste oorwinning as ’n Superrugby-afrigter soek. Een van die Reds se groot gevaarmanne is die Wallaby-vleuel Henry Speight.