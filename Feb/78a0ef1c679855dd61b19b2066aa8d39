'N JONG student aan die Universiteit van Fort Hare in die Oos-Kaap is Saterdagoggend dood ná hy deur 'n vriendin in die bors gesteek is. Yonela Boli (24), 'n meesterstudent in geologie, is na die Victoria-hospitaal gejaag, maar is 'n halfuur ná sy aankoms dood. Sy vriendin is intussen gearresteer en sal na verwagting Dinsdag in die hof verskyn. Sizwe Kupelo, woordvoerder van die Oos-Kaapse gesondheidsdepartement, sê Boli het so erg gebloei dat hy reeds in skok gegaan het toe hy by die hospitaal aankom. Kupelo sê Boli het 'n hartaanval gekry toe hy vir X-strale moes gaan. Tandi Mapukata, direkteur van institusionele bevordering, sê die verdagte is 'n medestudent. "Dit is 'n dubbele tragedie vir die universiteit, die families en die breë samelewing. Geslagsgeweld is nie welkom op ons kampusse nie," sê Mapukata. Prof. Sakhela Buhlungu, visekansellier, sê die instelling veroordeel alle vorms van geweld en sal die saak dophou om seker te maak die wet neem sy loop. - News24