VERSOEKE vir oudpres. FW de Klerk om sy Nobelprys vir vrede terug te gee, is 'n stappie te ver. Só sê die DA se leier in Gauteng, John Moodey. Moodey het ook 'n beroep op Suid-Afrikaners gedoen om De Klerk te vergewe. Dit nadat apartheid se laaste president verskoning moes vra vir uitlatings dat apartheid nie 'n misdaad teen die mensdom was nie. De Klerk se stigting het later die verklaring teruggetrek en saamgestem dat apartheid wel 'n misdaad teen die mensdom was, soos deur die Verenigde Nasies gedefinieer is. Dali Mpofu, 'n EFF-lid en advokaat, het Maandag 'n veldtog begin om De Klerk van sy Nobelprys te laat ontneem. Moodey sê hy glo nie De Klerk se bydrae tot 'n vreedsame Suid-Afrika moet uitgewis word nie. Nie almal in die DA stem egter saam met Moodey nie. Zwakele Mncwango, DA-leier in KwaZulu-Natal, het 'n beroep op pres. Cyril Ramaphosa gedoen om 'n poging aan te wend om De Klerk se prys te laat terugneem. "Al hierdie jare het ek gedink hy is genuine. Selfs sy stigting het sy uitlatings verdedig wat beteken hulle glo ook hy is reg. Die verskoning is 'n bietjie fake omdat hy net verskoning gevra het onder druk van Suid-Afrikaners en die internasionale gemeenskap," het Mncwango aan IOL gesê. - News24