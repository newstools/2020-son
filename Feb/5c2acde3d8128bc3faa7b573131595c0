DAAR bestaan absoluut geen begeerte by die Swartland Munisipaliteit (SLM) om kleinboere te help nie. Só kla Wade Parker van die Surplus People’s Project (SPP) in Soutrivier oor hulle jare lange stryd om lede van Malmesbury se Kleinboerevereniging (MKV) te help om grond vir landboudoeleindes te bekom. Son op Sondag het reeds in 2017 berig oor die sowat 100 lede se begeerte vir landbougrond wat eenvoudig net deur hulle munisipaliteit afgeskiet word. Parker, die SPP se veldwerker vir die Malmesbury-streek, sê dis ’n battle wat hulle eenvoudig net nie kan wen nie. “Die SLM het al in 2013 besluit hy sal geen grond beskikbaar stel vir kleinboere nie. Sedertdien loop ons ons elke keer teen ’n toe deur vas. “As daar wel grond beskikbaar is, word dit op tender gesit en dan is dit net wit kommersiële boere wat die tender kan afford.” Die MKV se kleinboere boer tans op geleende tyd op ’n oop stuk grond buite die dorp. Hierdie grond is egter in die weegskaal omdat die SLM ’n uitsettingsbevel teen die kleinboere bekom het. “Hierdie is landbougrond, maar die SLM het dit nou geoormerk vir laekostebehuising,” verduidelik Parker. “Die munisipaliteit veroorsaak nou wrywing tussen kleinboere en inwoners, want hulle (die SLM) sê aan die inwoners hulle wil huise bou, maar die klein­boere occupy die grond. Transformasie “Dis dan landbougrond. Grond wat gebruik kan word om mense te uplift.” Parker sê hulle wil graag met die hele munisipale raad ver­gader oor die 2013-besluit om geen meentgrond aan kleinboere beskikbaar te stel nie. “Meentgrond is ’n nasionale beleid, maar transformasie vind verskriklik stadig in die Wes-Kaap plaas. “Ons het ons al tot die openbare beskermer en die SA Menseregtekommissie gewend, maar die SLM steur hom eenvoudig aan niemand nie. “Hierdie kleinboere kan nie net kos op hulle eie tafels plaas nie, maar ook werk skep. “Die SLM wil egter nie na die tafel kom nie.” Die MKV-voorsitter, Monica Hendricks, sê sy is al skoon mismoedig van sukkel om uitsluitsel oor hulle lot te kry. Ten tye van Son op Sondag gesprek met haar, het Hendricks laat blyk dat hulle weer Vrydag met die SLM sou vergader om die kwessie te bespreek. “Die mense skel al vir ons en beskuldig ons dat ons in die pad van die bou van huise staan. “Ons veg nou al sedert 2000 vir ons regmatige plekkie onder die son en kan nie verstaan dat ons munisipaliteit hom eenvoudig net nie aan upliftment steur nie,” kla Hendricks. Son op Sondag het al Woensdag ’n navraag oor die kwessie aan die munisipale bestuurder, Joggie Scholtz, gerig. Eers teen Vrydag het die SLM ’n e-pos gestuur waarin hy die ontvangs van ons navraag erken en sê die navraag is verwys na die betrokke departement. Die SLM het ons toe net ’n verwysingsnommer gegee, maar geen kommentaar nie.