LIVERPOOL se bestuurder, Jürgen Klopp, is beslis nie daaraan gewoond om te verloor nie en wil die wen-gevoel gou weer terugkry. Dinsdag se nederlaag van 0-1 teen Atlético Madrid in ’n Champions League-stryd in die laaste ronde van 16 spanne is net Liverpool se derde nederlaag van die seisoen in alle kompetisies. En dit maak seer. Dis waarom die Duitser sy span mooi laat verstaan het hy soek ’n onmiddellike reaksie wanneer sy Reds hulle liga-veldtog hervat. Die Merseysiders verwelkom die sukkelende West Ham United môre op Anfield. Klopp verwag Liverpool moet sy frustrasies intussen uithaal op die Hammers, soos West Ham bekend staan. “Ons het verloor en daar is absoluut niks positiefs daarvan nie,” kla Klopp. “Maar wat dalk help, is die feit dat ons die nederlaag voel. “Niemand het gedink ‘o, in die liga is ons oukei’ nie. “Ons moet sake regstel om weer die ander gevoel terug te kry. “Ek dink nie ons vergeet hoe ’n sege voel nie, maar nou dat ons verloor het, is die verskil enorm, jy weet. “Dis veel meer as net drie punte. Dis regtig ’n geval van sonskyn na die hardste reën. “Dis hoe dit moet wees as jy suksesvol wil wees in die lewe. “Hoe ons teen Atlético kon gewees het. Dit moet regtig bad voel en dis hoe dit gevoel het vir ons. “En ja, ons wil dit regstel, al is dit dan ook in ’n ander kompetisie,” voeg Klopp by. Liverpool se nederlaag is vererger deur ’n hammer blow omdat sy kaptein, Jordan Henderson, nie die Hammers sal kan pak nie weens ’n dyspierbesering. “Hendo” het die beseer opgedoen in die laaste 10 minute van die stryd in Madrid. “Dit kon erger gewees het,” verduidelik Klopp. “Dis nie só erg soos die hammy wat Harry Kane opgedoen het nie, maar hy sal vir drie weke buite aksie wees,” aldus Klopp. – AP