’N EFF-raadslid in die Baai het uit sy party bedank nadat hy op ’n klag van verkragting gearresteer is. Zilindile Vena het Maandag in die Baaise landdroshof verskyn vir die verkragting wat Saterdag gepleeg is. In ’n verklaring sê Vena sy bedanking en skorsing uit alle partyverwante pligte is gedoen sodat “ek die wet kan face vir alle bewerings wat teen my gemaak is en steeds die esteem en integriteit van die organisasie waaraan ek behoort, kan beskerm”. Hy sê ’n openbare verteenwoordiger moet die hoogste vlak van morele integ­riteit handhaaf, verantwoordelik optree en ’n voorbeeld wees vir die gemeenskap wat hy lei. Vena sê hy is van plan om ten volle met die owerhede saam te werk. Brig. Thembinkosi Kinana, ’n polisiewoordvoerder, sê die 34-jarige voormalige raadslid is gearresteer nadat ’n 22-jarige student van die Nelson Mandela Universiteit beweer het hy het haar in ’n flat in Sentraal verkrag. Die beweerde verkragting is ná ’n Valentynsdagviering gepleeg. Kinana sê: “Die omstandighede rondom die voorval word tans ondersoek deur die polisie se eenheid teen gesinsgeweld, kindermishandeling en seksuele oortredings.” Kinana het bevestig die verdagte het hom Maandag aan die polisie oorgegee en is onmiddellik na die hof geneem waar hy verskyn het op ’n klag van verkragting. Die staat het aanvanklik borgtog van R5 000 voorgestel, waarna die landdros borgtog van R2 000 toegestaan het, berig HeraldLive. Vena het die borgtog betaal en moet nou weer op 15 April in die hof verskyn. Son het verneem Vena beoog om onskuldig te pleit in die saak.