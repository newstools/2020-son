KAN ons almal asseblief vir RIRI ’n standing ovation gee? Rihanna het ons mooi laat verstaan dat ons ons tjommies van ander rasse, geslag en finansiële toestande moet vertel dat hulle ook moet hand bysit as dit by kwessies in die wêreld kom. Die sangeres het die naweek die NAACP presidents­toekenning gekry. Dié toekenning word gewoonlik gegee aan die entertainer wat uitstekende filantropiese werk doen. Ek het hierdie toekenningsaand op BET gekyk. In haar aanvaardingstoespraak het sy almal gemaan om verby ras, geslag en armoede te kyk. “Oukei, ek gaan probeer om dit eenvoudig te hou, want vanaand gaan nie oor my nie, die doel hiervan is groter as ek, reg? Werk “Dit is nie groter as ons saam nie, maar dit is groter as ekself, want die rol wat ek hierin speel, is ’n baie klein deel van wat gedoen word en die werk wat nog gedoen moet word.” Sy het toe gevra dat ons saam moet werk. “Ons kan saam die wêreld fix. Ek kan dit nie genoeg beklemtoon nie. Ons kan nie toelaat dat desensitivity deursypel nie. “Ons moet daai idee van ‘dis net jou probleem, dis ’n vroueprobleem, dit is die probleem van swart mense, dit is die probleem van arm mense,’ laat gaan. “Ek meen maar, hoeveel van ons in die vertrek het kollegas, partners en vriende van ander rasse, sexes en gelowe? “Wel, hulle wil brood saam met jou breek, reg? Hulle hou van jou? Wel, dan is dit hulle probleem ook. “So, as ons betoog, moet jy jou vrinne vra om deel te neem. “Ons is so baie geleenthede ontneem, maar ons het steeds die oorhand. “So, ek is geëerd. Dink jou net in wat ons saam kan doen. Baie dankie vir die eer.”