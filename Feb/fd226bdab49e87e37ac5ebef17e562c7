’N VOORTREFLIKE span werk met kinders met special needs by die Emmanuel Daycare Centre in Atlantis. Dis nie sommer enige iemand wat met dié kinders kan werk nie. Dit verg harde werk, deursettingsvermoë en ’n see vol liefde. Joyce Anderson is die bestuurder van die sentrum en ook ’n maatskaplike werker. “Dit is ’n gesamentlike poging deur almal. “Marie Petersen het die sentrum 20 jaar terug begin. Ons was al op ’n paar plekke, maar die afgelope 10 jaar is ons in die gebou waar ons nou is.” Sy sê hulle het tans 72 kinders by die sentrum en die uitgawes is baie. “Ons kry wel hulp, maar die grootse kopseer is die running costs. Ons betaal self vir die krag en water en petrol en dit kos baie. “Die kinders word by hulle huise opgelaai en weer huis toe gevat.” Anderson sê die werkers moet pay kry en daar is maintenance om te doen wat alles geld kos. “Ons kry hulp van Peninsula Beverages met die maintenance, en van Checkers, maar ons het steeds hulp nodig. Veral kontant sal baie help met die uitgawes.” Volgens Anderson betaal ouers ook vir die kinders om daar versorg te word, maar nie al die ouers het geld om by te dra nie. “Ons versorg kinders van onder meer Atlantis, Mamre, Pella en plase in die omgewing. Die kinders kry ook drie etes per dag en opleiding om goed te maak.” Die gestremde kinders maak onder meer bakstene van plastiekbottels om huise mee te bou en mooi sakke. Hulle lewe word verbeter en hulle word terapeutiese hulp gegee. Barbara Rass, raadslid van wyk 32 in Atlantis, sê sy staan by die sentrum en help ook waar sy kan. “Ons wil graag hê mense moet ook hulle hulp aanbied. Die mense doen baie goeie werk hier, maar geld bly ’n probleem.” As jy kan help, bel die sentrum by 021 572 0967 of Anderson by 072 632 4737.