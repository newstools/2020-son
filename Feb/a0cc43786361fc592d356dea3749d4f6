TOE hy met sy motor by die verkeerslig aankom, het ’n vrou hom gevra om stil te hou. Nadat sy in die kar geklim het, het sy hom meegedeel sy is verkrag. So het Meli­khaya Sihlala gister in die Baaise hooggeregshof getuig in die verhoor van Mzika­yise Moyakhe. Moyakhe pleit onskuldig op vier aanklagte van rape, drie van roof met verswarende omstandighede en ’n klag van ontvoering. Vier vroue, onder wie ’n 16-jarige meisie, word by die aanklagte betrek. Sihlala sê toe hy die aand van die voorval op pad was huis toe, het ’n vrou hom naby die Motherwell cop shop gevra om by die verkeerslig met sy motor stil te hou. Volgens hom het sy hom meegedeel sy gaan NU10 toe. Sy het agter by die motor ingeklim. Sihlala sê hy was ook toevallig op pad NU10 toe. Hy sê hy kon aan die vrou se stem hoor sy het gehuil toe sy hom meedeel sy was verkrag. Volgens hom het sy hom nie nader besonderhede met betrekking tot die verkragting gegee nie. Sihlala sê hy het nie geweet hoe die vrou in daardie stadium gelyk het nie omdat hy bestuur het en voor hom gekyk het. Volgens Sihlala het hy toe aan die vrou gesê dis beter as sy haar by die polisie­stasie gaan drop. Sihlala sê hy ken die vrou van geen kant af nie. Volgens hom het die polisie nie ’n verklaring by hom afgeneem nie. Hy sê in 2018 het die cops sy huis aangedoen en hy het toe ’n verklaring afgelê. Volgens Sihlala het hy teen daardie tyd al baie details van die betrokke aand vergeet. Die vrou se boyfriend het vroeër getuig hulle twee het vroeër daardie aand stry gekry by Chappies’s Tavern. Volgens hom was hy kwaad toe sy hom met die glas in die gesig slaan. Hy sê hy wou haar nie aanrand nie en het haar toe net daar by die taverne gelos. Die boyfriend sê toe hy sonder sy girlfriend by die huis aankom, het sy suster hom aangesê om na haar te gaan soek. Volgens hom het hy haar by die polisiestasie gaan soek omdat hy weet sy ken nie haar way terug na sy huis toe nie en omdat dit die plek was waar hy haar laas gelos het. Die boyfriend het getuig ná die verkragting was sy girlfriend baie bang. Volgens hom sou sy skrik as daar aan haar geraak word. Die saak dien voor regter Glen Goosen.