'N ELFJARIGE leerder van Johannesburg het sy eie lewe probeer neem nadat hy onophoudelik op skool geboelie is. Die graad.6-leerder van die Drommedaris Primêre Skool in Reiger Park veg nou vir sy lewe in die hospitaal. Hy het hom laas Donderdag by sy huis met sy skooldas probeer ophang. Die seun se ouma sê die afgelope paar dae was baie moeilik vir haar familie. "My kleinseun het Donderdag van die skool gekom en ek kon sien iets is fout. Hy het op die rusbank gesit en onmiddellik na sy kamer gegaan, maar teruggegaan en op dieselfde rusbank gaan sit totdat hy 'n paar minute later terug slaapkamer toe is," vertel die ouma. "Sy 10-jarige broertjie het hom tien minute later na sy slaapkamer gevolg en hom toe aan sy klerekas sien hang. Ek weet nie wat sou gebeur het as sy broertjie hom nie gevolg het nie." Die ouma sê haar kleinseun word geboelie sedert hy by die skool begin het. "In 2015 het leerders hom gedwing om vir hulle geld te gee. Ek het dit by die skoolhoof aangemeld en was onder die indruk dit is afgehandel omdat daar geen voorvalle daarna was nie. Dit is eers in November verlede jaar dat ek gehoor het daar is agt seuns wat hom slaan." Die ouma sê die geboelie het nie opgehou nie en dat haar kleinseun selfs vanjaar nog daagliks deur graad.-7-seuns geslaan word. "Dit maak my seer want hy is so 'n stil seun. Ek dink dit het Donderdag net te veel vir hom geword en hy het besluit om sy eie lewe te neem." Die ouma sê haar kleinseun was vir twee dae in 'n koma, maar sy toestand het verbeter. Steve Mabona, woordvoerder van die Gautengse onderwysdepartement, sê hy is bewus en hartseer oor die selfmoordpoging. - SowetanLive