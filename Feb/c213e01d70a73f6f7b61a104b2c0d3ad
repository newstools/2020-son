DIE Madibaz is lus om weer op koers te kom nadat die Walter Sisulu-Universiteit (WSU) All Blacks hulle bloedneus geslaan het. Die All Blacks het die Madibaz in die Madibaz-stadion met 19-14 geklop en hulle so hulle eerste nederlaag van die Varsity Shield-veldtog gegee. Die Madibaz-breier, Jarryd Buys, sê hulle wil vandag in Grahamstad teen Rhodes maksimum punte insamel. “Ons het gepraat oor die ander spanne wat hulle vertonings teen ons ophef, maar eers as dit gebeur, besef jy dat dit die beste manier is om te leer,” het Buys gesê oor die Walter Sisulu-uitslag. Volgens Buys is dit net nog ’n teken dat die ander spanne net so hard soos hulle werk. “In terme van die individue en die span was dit soos ’n wake-up call, en dit is nóg ’n waarskuwing dat niks vanselfsprekend is nie. “Daar is ander spanne wat net so graag soos ons wil wen.” Buys sê daar is geen rede vir paniek nie, maar hy het erken dat hulle vandag moet regstel wat verkeerd geloop het. Genadeloos “Ons kan nie net opdaag en dink dinge gaan goed verloop vir ons nie.” Hy verwag vandag ’n baie beter vertoning van sy span. “Dit moet fisiek wees, dit moet genadeloos wees en dit moet ’n geval wees van onsself wys dat die die WSU-uitslag net ’n eenmalige ding was.”