DIE Mexikaanse bokser Cane­lo Álvarez het ’n onverwagte dwarsklap van een van die wêreld se voorste afrigters gekry. “Hy het nou net soos Floyd Mayweather geword. “Hy maak net wat hy wil en almal dans na sy pype,” het Joe Gallagher, wat Callum Smith afrig, gesê. Álvarez was veronderstel om met Smith kragte te meet vir sy WBA-supermiddel­gewigtitel, of teen die Brit Billy Joe Saunders vir sy WBO-titel. Nou lyk dit of Álvarez sy agterent vir dié teenstanders wys. Dit wil voorkom asof hy mik na ’n geveg om die middelgewigkroon teen die “tweederangse” bokser Ryota Murata in Japan. Verpletter “Ek kan met veiligheid sê Álvarez doen nou presies wat Mayweather gedoen het. “Hy boks net teen wie hy wil en niemand anders maak vir hom saak nie,” het Gallagher in ’n onderhoud aan Sky Sports gesê. “Callum sal geskok en verpletter voel. En ja, Billy Joe ook. “Albei het in afwagting gesit en wag vir die geveg, maar soos dit nou lyk, gaan Murata die kans kry.” Gallagher het gesê Álvarez se besluit sal nie baie gewild wees in Mexiko nie. “Almal in Mexiko wil Canelo teen Callum sien. Selfs in Arizona word voorbrand gedoen vir die geveg.”