DIE pogings van ’n groep spelers en admini­strateurs om die rugbyklub Perseverance van Oudts­hoorn te laat herleef, verloor stoom. Hierdie klub het in 1992 weens politiese redes ontbind nadat die Bridgton-rugbyklub gestig is. Die groep se probleme het in Oktober 2019 begin toe ’n aansoek om toelating tot die SWD se Karoostreek-liga op die streek se algemene jaarvergadering (AJV) afgekeur is. Dié besluit is op 30 November op die SWD se AJV bekragtig. Net 2 van die 41 klubs het Perseverance se aansoek ondersteun. Nou dreig die lede om die Suidwestelike Distrikte Rugbyunie (SWDRU) hof toe te sleep sodat dié kan beslis die klub moet by vanjaar se spelrooster van die Karoostreek ingesluit word. Hennie Baartman, president van die SWD, sê die aansoek is afgekeur omdat Persies nie aan die vereistes voldoen nie. “As die manne ons dus hof toe wil sleep, is dit hulle keuse,” sê Baartman. “Die unie se beslissing is duidelik en ons gaan voort om vir die opwindende seisoen te begin beplan.” Die SWD-baas ontken ook ten sterkste dat sy unie se besluit die verhouding tussen SWD en die Oudtshoorn Munisipaliteit versuur het. Hy sê die munisipaliteit bly verbind daartoe om die ag klubs in Oudtshoorn en die SWD te ondersteun. “Enige uitlatings in dié verband dat ons verhouding met die munisipaliteit versuur het weens dié aangeleentheid, is kwaadwillig,” maan Baartman. “Dit staan as bewys van die valshede waarmee die aansoek gepaard gaan. “Ons sal ons nie laat ontspoor deur sulke roekelose uitlatings nie.” Leuens Die SWD se regsverteenwoordiger, Winston Jansen, het in ’n brief aan die klub uitgewys dat spelers en administrateurs nog lede van bestaande klubs in Oudtshoorn is. Perseverance se woordvoerder, Greg Baartman (geen verwantskap met Hennie nie), sê dis ’n “spul leuens” en daar is niks ge­slepe aan hulle pogings om Persies te laat herleef nie. Onderteken Greg sê die spelers op die lys is nie lede van Persies nie, maar spelers wat belangstel om te registreer. Hy sê sy klub geniet ook die ondersteuning van die Hoërskool Fezekile en die Laerskool Bongolethu, wat begunstigdes is van Persies se ontwikkelingsprogramme. Die voorsitters van dié skole se beheerliggame het egter nie die briewe van ondersteuning, wat in Son se besit is, onderteken nie. Die twee skole se briefhoofde vertoon ook nie daarop nie.