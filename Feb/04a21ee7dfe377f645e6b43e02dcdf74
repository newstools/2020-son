DIE polisie se bende-eenheid is dringend op soek na ’n 22-jarige verdagte. Hy word gesoek vir moord en poging tot moord. Die voorval het op 9 Januarie in Martin Road, Gelvan­dale, plaasgevind. Kol. Priscilla Naidu, ’n polisiewoordvoerder, sê op dié dag is ’n 47-jarige man omstreeks 12:20 gejaag deur drie mans wat op hom geskiet het. Hy het by ’n huis in Martin Road ingehardloop en die deur toegemaak. “Die verdagtes het die huis deur die agterdeur binne­gegaan. Die slagoffer is in sy bolyf geskiet, terwyl Renique Witbooi (25) in haar maag getref is. Sy is in die hospitaal dood. “ ’n Tienjarige kind wat ten tyde van die voorval in die huis was, het nie enige beserings opgedoen nie.” Sake van moord en poging tot moord is geopen. Die polisie in Gelvandale het Vrydag en Maandag twee mense in verband met dié voorval gearresteer. Earl August (22) en Jonathan Hector (23) het Maandag reeds in die Baaise landdroshof verskyn. Die saak is uitgestel tot 20 Februarie, wanneer hulle om borgtog sal aansoek doen. Die derde suspect, Azaar Claasen (22), is nog op vrye voet. ’n Lasbrief vir sy inhegtenisname is uitgereik. Enige een met inligting oor waar Claasen is, word gevra om konst. Xolani Sokanyile by 082 442 2270 te kontak. Inligting kan ook deurgegee word aan Stop Misdaad. Die nommer is 08600 10111. Alle inligting sal as vertroulik beskou word. Inbellers het die reg om anoniem te bly.