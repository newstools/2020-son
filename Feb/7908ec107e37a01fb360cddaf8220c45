ESKOM wil jou meer charge terwyl hy minder krag sal verskaf. Dié kragverskaffer het onlangs gesê beurtkrag sal minstens die volgende 18 maande voortgaan. Eskom challenge tariefverhogings wat die Nasionale Energiereguleerder van Suid-Afrika (Nersa) vir 2019 tot 2022 goedgekeur het. Die kragverskaffer wil nou verhogings van tussen 10% en 15% hê en sowat 50% ná 2022. So sê die DA-skaduminister van minerale bronne en energie, Kevin Mileham. Hy sê die DA het egter vertoë gerig daarteen. Inwoners kan bloot nie nog ’n verhoging bekostig nie en die bail-outs die laaste paar jaar het duidelik nie gewerk om Eskom te red nie, sê Mileham. Hy sê: “Met meer as R400 miljard in die skuld moet die sentrale regering besef Eskom kan nie meer gered word nie. “Die malligheid van Eskom bail-outs in enige vorm moet nou end kry. “Suid-Afrikaanse verbruikers kan nie verdere tariefverhogings bekostig nie.” Mileham sê die DA gaan Nersa vra om Eskom se aansoek vir nog tariefverhogings af te keur. “Eskom het bewys hy is heeltemal onbekwaam om krag aan Suid-Afrika te verskaf,” voer hy aan. “Om nog tariefverhogings toe te staan, soos hy versoek, sal net vergoeding wees vir sy versuim.” Mileham sê die land het 418 uur beurtkrag in 2019 verduur. Eskom het gister in sy daaglikse mediaverklaring gesê die beurtkrag wat die naweek toegepas is, sal voortgaan tot Donderdag. Luidens die verklaring doen Eskom “kritiese instandhouding” aan units wat onverwags gebreek het. Van die units is blykbaar uitgesonder vir beplande instandhouding.