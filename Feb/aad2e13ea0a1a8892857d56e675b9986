AS DAVE Rennie, die nuwe Wallabies-afrigter, na gister se game tussen die Brumbies en Chiefs gekyk het, sou hy baie tevrede kon smile oor sy soektog na ’n losskakel vir dié nasionale span. ’n Mens moet egter wonder hoe Rennie wel sou voel oor die feit dat die Chiefs, sy voormalige span, so lelik met 14-26 teen die Brumbies gaan verloor het. Die Chiefs was voor gister se nederlaag die voorloper in die Nieu-Seelandse konferensie. Hulle is ook oorval met lof vir hoe goed hulle in die eerste drie weke gespeel het. Die Brumbies het dus nie ’n kat se kans gestaan om dié game in Hamilton te gaan wen nie. Ook nie as die stats wys die besoekers se laaste sege op Kiwi-grond was ’n volle vyf jaar gelede nie. Duidelik het niemand dít vir die Brumbies gesê nie – hulle het die Chiefs in die eerste helfte in alle departemente outplay. Noah Lolesio, nuwe en opwindende losskakel van Wallaby-rugby, het ook met goed afgeronde spel seker gemaak sy span speel rugby in die regte areas op die veld. Sy enigste blaps vir die dag is ’n verbroude doelskop vir een van die Brumbies se vier drieë. Die nederlaag sal Warren Gatland (afrigter) sommer heelwat gee om oor na te dink voordat hulle nóg ’n Aussie-span, die Waratahs, oor twee weke moet aanvat. Die Chiefs is in die skrums geheel en al oordonder deur ’n soliede Brumbies-agtal. Hulle het ook soos vrot velle van duikslae afgeval en op die aanval het hulle nie antwoorde vir die Brum­bies se opskiet-verdediging gehad nie. Die lynstane was ook ’n shambles, met balle wat óf skeef ingegooi is óf deur die lynstaan-springers van die Chiefs gemis is. Puntemakers: BRUMBIES – drieë: Tom Banks, Solomone Kata, Pete Samu (2); doelskoppe: Noah Lolesio (3). CHIEFS – drieë: Aaron Cruden, Anton Lienert-Brown; doelskoppe: Damian McKenzie (2).