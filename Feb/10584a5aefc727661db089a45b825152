GEWAPENDE rowers het Sondagoggend met net 'n paar sonbrille weggekom nadat hulle probeer het om 'n juwelierswinkel in Somerset Mall te beroof. Mense het met hulle kinders in die winkelsentrum rondgestap en van hulle was besig om ontbyt te geniet toe die rowers toegeslaan het. Een man skryf op Facebook hy en sy vrou en kinders het in Woolwoorths gestap toe hulle hoor hoe die skote afgaan. Verskeie winkels het na die voorval toegemaak. Hoewel mense sÃª daar is skote afgevuur, ontken die polisie dit. Volgens die polisie het die rowers net die vensters van Van Deijl Jewellers stukkend geslaan. Son verneem dat meer as 60 winkels in die winkelsentrum nog gesluit is nadat die plafon van 'n gedeelte van die sentrum ongeveer twee weke terug ineengestort het. Die bestuur van Somerset Mall bevestig die poging tot roof in 'n verklaring. Luidens die verklaring het die voorval om 10:17 plaasgevind. "Ses gewapende mans het die mall binnegegaan en vyf sekuriteitswagte gyselaar gehou. Hulle het 'n venster van die juwelierswinkel met 'n hamer stukkend geslaan. Die security shutters is egter onmiddellik geaktiveer en die rowers het sonder enige juwele gevlug. "Oppad uit het die rowers 'n sonbrilwinkel binnegegaan en 'n aantal sonbrille gevat. 'n Personeellid het 'n besering opgedoen en is na die hospitaal geneem vir behandeling." 