SOWAT 500 mense het gister net voordat die begrotingstoespraak gelewer is, vir jobs betoog. Die groep betogers was meestal werkloses of mense wat al vir ’n paar jaar casual werkers is. Hulle het eers na die Civic Centre in Kaapstad ge-march en toe na die parlement. Dis waar die minister van finansies, Tito Mboweni, later sy begrotingstoespraak gelewer het. Die South African Municipal Workers Union (Samwu), South African Federation of Trade Unions (Saftu) en Botshabelo Unemployed Movement het die betoging gereël. ’n Memorandum is eers by die Civic en toe by die parlement oorhandig. Daarin eis die betogers onder meer die Stad Kaapstad moet sowat 10 000 vakatures onmiddellik vul. Marilyn Carelse van Hanover Park sê: “Dis onnodig dat ons mense ryk areas soos Bishopscourt se strate skoonvee en dit net vir R80 per dag. “Ek is al vir meer as 13 jaar ’n casual, daarom het ek ’n vrywilliger vir Samwu geword om te fight vir ons mense.” Die betogers eis verder dat die regering regte en permanente werksgeleenthede skep en nie net tyde­like poste onder die uitgebreide program vir openbare werke (EPWP) nie. Hulle eis ook dat die Stad alle werkers inkontrakteer. Mzwandile Ndabeni sê hy is geblacklist omdat hy al die jare veg vir ’n permanente job. Ndabeni sê: “Ek is ge-shortlist om permanent aangestel te word, maar omdat ek my bek te veel rek, is my naam doodgetrek. “Ek wil vir die Stad sê solank ek nog hier is, gaan ek my stem dik maak teen onregverdige behandeling.” 