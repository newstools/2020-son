’N GROOT eer het ’n opkomende sokkerster van die Baaise Northerns te beurt geval toe hy – as lid van ’n squad – gekies is om aan een van die grootste sokkertoernooie in die wêreld – die Manchester Cup in Londen – te gaan deelneem. Calem Carolus (20) van Uitbreiding 12 sê hoewel hy op skool verskeie sportsoorte beoefen het, het hy op die ou einde sokker bo die ander verkies. Carolus, ’n oud-leerder van Westview High, behoort die afgelope twee jaar aan die sokkerklub Sibanye in Gelvandale. Hy het voorheen vir die sokkerklub Swallows uitgedraf. Carolus werk op die oomblik as ’n controller by Perspex in die Baai. Volgens Carolus is ’n vriend van hom in Oktober verlede jaar gekies om vanjaar aan dieselfde toernooi (Manchester Cup) deel te neem. Hy sê dié pel het hom egter aangemoedig om ook aan trials­ deel te neem met die idee om ook gekies te word. Carolus het sy mentors duidelik beïndruk in die trials in Desember, want kort hierna het hy verneem die ProSkills Soccer Academy het hom gekies om aan dié gesogte Cup te gaan deelneem. Dit word op 11 en 12 April in Londen gehou. Volgens hom is spanne vanuit 45 lande reg oor die wêreld gekies om aan die Manchester Cup deel te neem. Ná afloop van die Cup gaan hy nog ’n ruk langer in Londen aanbly, want tussen 13 en 18 April gaan hy deelneem aan die trials wat in Londen gehou gaan word. In dié trials moet hy en die ander hulle bes doen om internasionale scouts van professionele sokkerklubs reg oor die wêreld te impress. Volgens Carolus was hy nog nooit oorsee nie, maar hy sê dit was nog altyd sy droom om oorsee sokker te speel. Hy is baie opgewonde, maar terselfdertyd ook ’n bietjie nervous. Carolus se droom is om eendag ’n professionele sokkerspeler te word. Sy gunsteling sokker-ster en rolmodel is Trent Alexander-Arnold wat, ook nes hy, die right back posisie speel. Carolus sê sedert hy gekies is om aan die Manchester Cup deel te neem, boer hy in die gym en oefen hard. Hy meen hy is mentally fit vir wat vir hom voorlê. Carolus se ma, Vanessa, sê hulle is baie trots op wat Calem tot nou bereik het en dat hulle hom all the way ondersteun. Vir dié doel host sy familie op Saterdag 14 Maart ’n Golden Oldies-aand in die Malabar-saal. Die verrigtinge begin 20:00. Kaartjies kos R40 elk. Vir navrae kan Vanessa by 074 203 5532 gekontak word.