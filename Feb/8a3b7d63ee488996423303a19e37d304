DIE stof in die Overcome Heights-plakkerskamp het nog nie gaan lê nie. Dan Plato, burgemeester van Kaapstad, het gister ingetree om vrede te probeer bewerkstellig tussen die swart en bruin inwoners van dié plakkerskamp. Dít kom nadat ’n sekuriteitswag Dinsdag helder oordag doodgeskiet is. Hy kon na verneem verbind word met Sondag se mob justice waarin drie mense uitgebrand is. Die 37-jarige sekuriteitswag is omstreeks 16:00 in St. Patrick-straat koelbloedig doodgeskiet. Die verdagtes het daarna in die rigting van Capricorn gehardloop. Plato het gisteroggend ’n vergadering met die inwoners van die Overcome Heights-plakkerskamp naby Muizenberg gehad. Plato sê: “Die inwoners is omgekrap oor die rassegeweld wat in die area vlam gevat het. Ek is streng gekant geen enige vigilante-moorde of rassehaat. “Ons sal meer metro cops in die area ontplooi om saam met die polisie te werk. Die inwoners blameer die swartes en hulle blameer weer die gangsters en skollies.” Volgens Plato gaan hy volgende week weer ’n vergadering hou met die gemeenskap van Overcome Heights en Vrygrond om te kyk hoe om die situasie te verbeter. Een van die gemeenskapsleiers van Overcome Heights wat verkies om anoniem te bly, sê: “Daar gaan nooit unity wees nie, want al ons kinders – swart en bruin – is stout. “Hulle vang hulle eie k*k aan, maar ek stem nie saam daarmee dat hulle uitgebrand moet word nie.” Volgens Fouzia Cassiem van die Overcome Housing Committee is vyf mense die afgelope twee maande in mob justice uitgebrand. Dít kom nadat die swartes ’n “buurtwag-groep” gestig het. Dié groep neem glo die wet in eie hande teen skollies en diewe wat mense beroof en by hulle huise inbreek. Frank Bokhurst, voorsitter van die Muizenberg-polisiëringsforum, ontken dat hulle lid is van die buurtwag en sê dit is ’n vigilante-groep. Niemand is gearresteer nie. ’n Moorddossier is aangelê..