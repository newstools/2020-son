NÓG ’n groot sewestoernooi kom binnekort na Suid-Afrika. Wêreldrugby het Dinsdag aangekondig dat Suid-Afrika die gasheer van nog ’n groot internasionale toernooi gaan wees wanneer die World Rugby Sevens Challenger Series vir vroue volgende maand in Stellenbosch aangebied word. Die toernooi vind van 28 tot 29 Maart 2020 in die Danie Craven-stadion plaas.Twaalf spanne sal mee ding om ’n plek op die HSBC Wêreldrugby-sewesreeks vir die 2021-seisoen. Die Springbok vroue-sewesspan gaan sake uitspook met ander lande soos Argentinië, België, China, Colombia, Japan, Kazakhstan, Kenia, Mexiko, Papoea-Nieu-Guinee, Pole en Skotland. Jurie Roux, CEO van SA Rugby, het Wêreldrugby bedank vir die geleentheid wat Suid-Afrika kry om nog 'n groot sportgebeurtenis aan te bied. Mark Alexander, president van SA Rugby sê die toernooi bied aan entoesiastiese ondersteuners die geleentheid om top sewesatlete in aksie te sien.