’N VERMEENDE drug deal­er (31) is agter tralies nadat drugs in kouse gekry is. Die verdagte is vroeg Dinsdagoggend gearresteer in ’n gesamentlike operasie deur die metropolisie en die polisie se honde-eenheid. Die voorval het op die hoek van Rose- en Robsonstraat in Sentraal, Port Elizabeth, gebeur. Kol. Priscilla Naidu, ’n polisiewoordvoerder, sê die metropolisie het vreemde aktiwiteite by ’n all-night shop en ’n geparkeerde Nissan-bakkie gemonitor. Ná die ruk het die beamptes die bakkie ge­nader en dit deursoek. Niks is in die voertuig gekry nie en die beamptes is daar weg. Om 00:45 het die beamptes die bakkie weer deursoek. “ ’n Paar kouse met ’n mixture van dwelms in is in die enjin gekry. “Nog ’n kous vol dwelms is onder die chassis gekry.” Beslag is gelê op 41 g kokaïen, 21 g tik, 32 g dagga en 109 g Mandrax. Die geskatte straatwaarde van die dwelms is R15 000. Die eienaar van die bakkie is gearresteer vir die besit van en handel in dwelms. Hy word binnekort in die hof verwag. Genl.maj. Thembisile Patekile, klusterbevelvoerder van die Mountweg-polisie, het alle drug dealers en runners gewaarsku dat die polisie sal voortgaan in hulle aanslag op die dealers wat die lewe van onskuldige mense verwoes.