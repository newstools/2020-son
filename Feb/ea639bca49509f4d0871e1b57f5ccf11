DIS beter om op straat te lewe as om ’n gangster te wees. Só meen Gershwin Januarie (30), 'n oud-bendelid van die  Bonteheuwel. Januarie vertel hy was van ’n jong ouderdom af betrokke by bendes oor daar nie vir hom ordentlike rolmodelle in sy gemeenskap was nie. Maar op sy 20ste verjaardag het hy besluit hy het nou genoeg gehad. Hy bly nou op straat. “Ek wil die jong mense waarsku: Die bendelewe is ’n klug! “Dis ’n fake familie. Hulle is nie eintlik daar vir jou nie. “My 10 tone en 10 vingers is te min om op te tel oor hoeveel vrinne ek al deur bendes verloor het. “Ek het besef mý tyd sal oek eendag ko’. “Pa wiet mos hoe garrit innie bendes. “Ek het sommer eendag vir die leader gevra: ‘Kykie, ekke wil gou een ding wiet… gie my een main rede hoeko’ baklei o’s dan soe met mekaa’? Wa’oo’ garrit? Dit maakie sinnie!’ “Hy het my nie kop toe gevattie. Wiet pa, toe maak ekke my besluite. Want dié k*k gat my nêrens bringie en my lewe gat ’n f*k*p wies. “Ek kan vir jare innie tronk gat sit. Om te survive doen ek odd joppies virrie mense hier. “Ek willie lewe van handouts nie. Ek dink mos ook aan my taanie en tôppie, wat nog daar innie Bontas bly. “Ekke wil hulle graag help op hul oudag. Nowadays, die kinders daar innie Bontas word grootgemaak sonder maniere. “Hulle hettie respek vir grootmense. En ek willie hê dat die jeug by mý moet leer van gangster­skap nie!” Op ’n vraag of hy al iemand doodgemaak het in sy dae as bendelid, antwoord Januarie: “Nei, pa, ekke wil maar eerder nie daaroor praat nie.”