DIE Southern Kings wil die Nelson Mandelabaai Stadion vermaak met hardloop-rugby wanneer hulle Connacht Sondag in die Pro14-reeks pak. Die Kings soek ’n tweede oorwinning in die kompetisie en het dit nou al ’n paar keer net-net misgeloop. Dié keer is die Kings gereed om die Ierse span te laat les opsê voor hulle tuisskare. Gretig Die veelsydige agterspeler Christopher Hollis was een van die uitblinkers vir die Kings met hulle afgelope toer. Hy’t goeie bydraes gelewer. Hy sê hy is gretig om aan die gang te kom by die huis. “Die meeste van ons wedstryde dié seisoen was sover op toer, so dis goed om weer tuis te speel,” sê Hollis. Hy voel ’n oorwinning by die huis sal veral baie goed vir die span wees. “Om by die huis te speel is natuurlik makliker. Jy hoef nie uit ’n sak te leef nie en as jy hier op die veld hardloop, voel jy gemakliker met ’n bietjie ondersteuning agter jou. “Ons ondersteuning is nie groot nie, maar elke bietjie help.” Hollis sê die KIngs-spelers weet die ondersteuning kan baie beter wees. “Die span is baie bewus daarvan, maar ons weet om die mense te lok, sal ons wedstryde moet wen. “Ek dink ons kan Sondag wen. Dit sal great wees vir die span as ons dit kan deurtrek. “Dit sal ons selfvertroue ’n groot hupstoot gee, want al het ons baie wedstryde gespeel, is daar baie wedstryde oor wat ons ook nog kan wen.” Hoewel die Kings se breier, Robbi Kempson, baie veranderinge belowe het, sal Hollis sekerlik steeds gebruik word ná sy vertonings op toer. Die Kings-span sal môre bekend gemaak word. Die wedstryd skop 15:00 af.