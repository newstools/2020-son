LEERDERS van George wat ’n passie vir die kunste het, kry die geleentheid om hulle talente verder te ontwikkel met ’n werksessie. New World Dance Theatre bied “Conversations” aan in samewerking met George Sekondêre Skool. Die skool se dansonderwyser, William Constable-Alaart, sê hulle is baie opgewonde en dit beloof om ’n ongelooflike ervaring vir die leerders te wees. Hy voeg by skole van regoor die dorp is uitgenooi om die sessie by te woon. “Ons is dankbaar vir die ondersteuning van ons skoolhoof, mnr. Norton van Rooyen, vir die wonderlike geleentheid wat hy ons leerders bied,” sê hy. “Die leerders kan nie wag nie en sien uit om meer te leer van dié professionele dansers van Kaapstad.” Die werksessie vind môre van 09:00 tot 12:00 by die skool plaas. Kaartjies kos net R20. Die vertoning is môre van 19:00, ook by die skool. Kaartjies hiervoor kos R60 en R20 vir leerders. Kontak George Sekondêr gerus by 044 871 1194 of e-pos ghddepartment@gmail.com.