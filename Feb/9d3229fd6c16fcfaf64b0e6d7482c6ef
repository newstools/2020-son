DIE Slag van die Skoptenk. Dít klink meer soos die naam van lekke’ Afrikaanse action movie, maar in werklikheid was dít waaraan fans van Superrugby hulle byna Vrydagaand moes blind staar toe die Sharks en Bulls mekaar in Durban pak. Die Sharks het dié kragmeting met 23-15 op Kings Park gewen. Dit was ’n wedstryd besaai met hanteerfoute deur albei spanne, maar enigeen wat al dié tyd van die jaar Durban besoek het, sal weet die weerstoestande is nie gemaak vir rugby speel nie. Kooi Dit was dus te verwagte dat nie die Sharks of Bulls met waaghalsige spel vorendag sou kom nie. Maar die oneindige skoppery vir veldposisie en hangskoppe het gedreig om ’n hele paar kykers vroeg kooi toe te stuur Albei spanne se punte in die eerste helfte het ook danksy die skopstewels van hulle losskakels gekom. Morné Steyn het die Bulls voor lemoentyd met 9-6 laat voorloop met twee strafdoele en ’n skepdoel, terwyl Curwin Bosch met twee pogings pale toe geslaag het. Die wedstryd het egter ’n drie gekort om die mense op Kings Park en voor hulle TV-stelle te laat wakker skrik. En gelukkig, of eerder half soos die noodlot dit wou hê, het ’n slim skoppie gelei tot S’bu Nkosi se vyfpunter in die regterhoek. Met een minuut se speeltyd oor het die Sharks toe vanaf ’n skrum ’n goeie aanval geloods vir Sanele Nohamba om in sy Superrugby debut die game vir die Sharks te gaan wen. Steyn het met nog drie strafdoele die Bulls in die game gehou, maar hulle sal sleg voel dat hulle nooit regtig gedreig het om drieë te gaan druk nie. Cornal Hendricks sou seker Vrydaagaand nog nagmerries gekry het oor hoe sy bottervingers die Bulls ’n sekere drie gekos het. Puntemakers: SHARKS – drieë: S’bu Nkosi, Sanele Nohamba; doelskoppe: Curwin Bosch (2); strafdoele: Bosch (3). BULLS – strafdoele: Morné Steyn (4); skepdoel: Steyn.