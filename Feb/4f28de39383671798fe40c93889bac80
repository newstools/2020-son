DIE voormalige minister van staatsveiligheid, Bongani Bongo, se korrupsiesaak is oorgeplaas na die Kaapse hooggeregshof. Bongo, 'n ANC-LP, is deur verskeie hoëprofiel ANC-lede ondersteun toe hy Vrydag in die Kaapstadse landdroshof verskyn het. Hy word daarvan beskuldig dat hy 'n parlementere ondersoek na staatskaping by Eskom probeer ontwrig het deur omkoopgeld aan die getuienisleier aan te bied om siekteverlof te neem. Bongo het nie Vrydag met die media gepraat nie, maar sy medepartyelede was al te gretig om hulle gedagtes te deel. Mosebenzi Zwane, voormalige minister van minerale hulpbronne, het gesê hy is bly die saak is voor die hof sodat comrade Bongo sy kant van die storie kan vertel. Volgens Zwane word sommige ANC-lede onregverdig behandel. "Ons voel dat daar 'n sekere agenda is. Toe uitlatings deur De Klerk gemaak is, het mense hom baie vinnig verdedig oor sy demokratiese regte, maar niemand lug hierdie kwessies met ons nie. "Ons dink dit is onregverdig. Sommige van ons word erger as De Klerk behandel." Lawrence McDonald en Tshilidzi Munyai het ook onder Bongo se ondersteuners getel. - News24