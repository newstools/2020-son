PAARL. – Taxi-drywers en -eienaars van die Mbekweni township val nou soos vlieë. Sewe mense is sedert die begin van die jaar in taxi-geweld afgemaai – vier in Januarie en drie dié maand. In die jongste voorval is twee drivers Dinsdagmiddag in ’n dubbele moord doodgeskiet. Zolani Lumko (48) en Vuyo Kiva (39) is kort voor 13:00 in Pinzistraat afgemaai terwyl hulle in ’n Toyota Quantum-kombi gery het. Kiva se broer Thobile sê hulle weet nie hoe hulle hom gaan begrawe nie. Aangeval Thobile (37) verduidelik: “My broer het pas bedank as ’n driver. Hy was eintlik werkloos gewees. “Iemand het hom egter op die dag van die skietvoorval gevra om met hom êrens heen te ry en hy het ingestem. “Hy was eintlik die een wat die kombi gery het toe hulle aangeval is. Hy het nie eens aan ’n doodsgenootskap behoort nie. “Ek weet regtig nie hoe ons gaan maak nie.” Lumko se tante Thembisa Mfundisi (61) sê sy het nog nooit soveel geweld in Mbekweni gesien nie. Laas week is die voorsitter van die Congress of Democratic Taxi Associations (Codeta) in dié area, Nkosiyabo Mhobo, (41), doodgeskiet. Hy word na verwagting dié naweek in die Oos-Kaap begrawe. Mfundisi (61) sê: “Mbekweni is ’n baie klein area. “Ons het nêrens om heen te hardloop nie. “Ek het nog nooit voorheen gesien mense word só op ’n streep in die area vermoor nie. Ons moet nou die mense begrawe wat ons verwag het óns eendag sou begrawe. “Ek weet nie wie ons gaan begrawe wanneer ons die dag sterf nie.” ’n Bron vertel die oorlog hou verband met winsgewende taxi-roetes waaroor die twee grootste taxi-verenigings in die Wes-Kaap – Codeta en die Cape Amalgamated Taxi Asso­ciation (Cata) – baklei. Volgens die bron het van die taxi-eienaars van areas soos Houtbaai na die Paarl geskuif nadat die provinsiale regering laas jaar die Houtbaai-roetes weens taxi-geweld gesluit het. “Van die taxi drivers wat al jare by Cata werk, wou eienaars word, maar die base van Cata wou hulle nie toelaat nie,” sê die bron. “Toe het hulle met die sertifikate wat hulle by Cata gekry het na Codeta geskuif waar hulle as eienaars aanvaar is. “Die koste is tussen R100 000 en R150 000 per kombi om in die vereniging ’n eienaar te word. Permitte “Dis ’n baie winsgewende besigheid vir die verenigings. “Maar die nuwe eienaars besef baie gou daar is nie juis baie geld vir hulle om te maak nie, veral aangesien die meeste van hulle sukkel om permitte by die provinsiale regering te kry.” Die Wes-Kaapse minister van vervoer, Bonginkosi Madikizela, het Donderdag die jongste drie slagoffers se families besoek om sy meegevoel oor te dra. ’n Polisiewoordvoerder, sers. Noloyiso Rwexana, sê hulle ondersoek die voorvalle. 