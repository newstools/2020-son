DIE man met die beroemdste tril ter wêreld het weer sy move in die verfpot gedruk. Dié keer het Tim “Pricasso” Patch, ’n 71-jarige penisskilder van Doer Onder, sy move ingehad vir die tenniskampioene Ra­fael Nadal en Roger Federer. Nadal van Spanje en Federer van Switserland het Vrydagaand in die Cape Town Stadium kragte gemeet ten bate van liefdadigheid. Die opbrengs van die wedstryd gaan gebruik word vir die opvoeding van kinders in Afrika. Federer het met 6-4 3-6 6-3 gewen. Pricasso is ook in Suid-Afrika. Hy is een van die trekpleisters by die gewilde Love, The Sex Expo by die GrandWest Casino. Die sekspo het Donderdag begin en maak vandag klaar. Dis juis omdat Pricasso op dieselfde tyd as die tennislegendes in die land is dat hy besluit het om sy vere reg te skud en dié twee te skilder. Hy het voor die game voorspel die Spanjaard gaan wen. Die vleiskwas-kunstenaar verstom die wêreld al jare met sy peesterstukke. Hy was byna 10 jaar gelede ook in Kaapstad. Een van die besoekers by die Sex Expo het gesê hy kan nie glo dis Pricasso nie. “Ek wou hom al lankal ontmoet het. My ma het my van hom vertel. “Sy het hom destyds ontmoet en het steeds ’n skildery wat hy toe geskilder het.” Duisende besoekers was hierdie week by die ekspo. Daar was allerhande shows en informele werk­sessies wat mense kon bywoon.