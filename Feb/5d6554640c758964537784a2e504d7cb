DIE wheelie bin-saak wat die hele Mitchells Plain omtrent vyf jaar gelede geruk het, het wéér sy woema verloor. Shakoor Roberts, die moordbeskuldigde, se obsessie met die Amerikaanse rapper Nicki Minaj het weer in die hof opgekom toe hy glo in ’n recording die hele tyd oor die sangeres gepraat het. Roberts staan tereg op aanklag van moord. Hy het na bewering in 2015 sy ma, Gafsa Roberts (61), in ’n vermoedelik sataniese ritueel vermoor. Drie dae nadat sy ma in Maart as vermis aangemeld is, is hy vir haar moord gearresteer toe haar lyk in haar wheelie bin in Tafelsig gekry is. Sy was volgens ’n bron erg mishandel. Verlede jaar het die saak tot ’n halt gekom toe die staat ’n recording bekom het waarin Roberts glo oor sy ma se moord “confess”. Die hof het tyd nodig gehad om na die recording te luister. Die saak is intussen talle kere uitgestel. By een van Roberts se vorige verskynings het dit ook aan die lig gekom dat hy boodskappe aan Minaj op sy Facebook gestuur het. Hy het ook aan getuies vertel dat sy ma vir die naweek saam met Minaj weg is. Darren Johnson, die staatsaanklaer, het Donderdag ’n bom gelos toe hy die hof inlig dat die recording geen betrekking op die saak het nie. Irrelevant Johnson sê: “Nie een keer in die baie lang audio recording is die oorledene genoem nie. “Hy praat wel oor Nicki Minaj.” Rushana Adams, Gafsa se dogter, het buite die hof in trane uitgebars. Adams sê sy voel asof die saak treë agtertoe vat. “Hoekom speel hy nou so mal? “My ma was ’n mens, my ma het die lewe aan hom geskenk. “Hy kan mos net die waarheid praat.” Oor die recording sê Adams dat sy so lank gewag het net om slegte nuus te hoor. “Dit maak mos nie sin nie. Hulle waste ons tyd!” Die saak is tot vandag uitgestel.