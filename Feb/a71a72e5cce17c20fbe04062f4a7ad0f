HOE doeltreffend is Suid-Afrika se strafregstelsel? Dít is die vraag op almal se lippe nadat die hoeveelste kind in die kloue van ’n parolee gesterf het. Tazne van Wyk (8) van Connaught Estate is die nuutste slagoffer wat na bewering deur ’n parolee, Moyhdian Pangarker, vermoor is. Dis maar nog net die begin van 2020 en daar is reeds twee kinders vermoor. Die ander een was Michaela Williams (12). Albei se vermeende moordenaars was uit op parool toe die moorde gepleeg is. Die land is woedend en wil weet hoeveel kinders nóg moet sterf voordat pres. Cyril Ramaphosa wakker skrik en dringend veranderings aan die regstelsel maak. Son het met ’n kenner, dr. Don Pinnock, ’n kriminoloog en historikus, hieroor gepraat. Hy is ook die skrywer van die boek Gang Town en Gangs. Volgens Pinnock moet daar gekyk word na hoekom ’n parolee in die eerste plek hierdie misdade pleeg. Sy mening is: “Die probleem is nie dat hulle vrygelaat word nie. “My probleem is met die tronke. “Hulle kom uit met sekere intensies en houdings. “In die tronke word hulle toegelaat om hierdie dinge te doen. “Ons moet kyk na wat en wat hulle nié in die tronk aangebied word nie. “Die tronk is ’n aaklige plek. Hulle gaan gefrustreerd in. Hulle kom erger uit as wat hulle ingegaan het. “Hulle word seksueel mishandel of hulle word seksueel gefrustreerd. Dis nie verbasend dat hierdie soort insidente gebeur nie. Ons laat hulle uitkom en hulle doen dan weer dieselfde ding.” Lucinda Evans, stigter van Philisa Abafazi, ’n nie-regeringsorganisasie vir vroue en kinders, sê haar vraag is of hierdie parolees gerehabiliteer is. Sy sê: “Ons is nou eers in die tweede maand van 2020 en reeds is daar twee kinders deur parolees vermoor. Hoe het die departement van korrektiewe dienste hierdie mans gemonitor? Het hulle genoeg kapasiteit om dit te doen? Hulle moet sielkundig gemonitor word. Doen korrektiewe dienste dit ooit?” Evans sê sy is woedend oor Ramaphosa laas jaar vir die land in die #AMINEXT-veldtog gelieg het toe hy gesê het misdadigers in seksuele oortredings sal nie op parool vrygelaat word nie. ’n Leser, Cynthia Phillips, het aan Son ’n vraag in ’n SMS gestuur. Phillips se vraag is hóé Tazne se vermeende moordenaar op parool vrygelaat kon word. Haar SMS lees: “Ek wil net graag my gevoel uitspreek teenoor die vark wat Tazne vermoor het. Wat het die regering laat dink hy is gerehabiliteer en gereed om in die gemeenskap vrygelaat te word? Gee die vark bail en gee hom vir die community. Ons is gatvol van bang wees dat ons of ons kinders iets sal oorkom. Maak ’n voorbeeld van hom!”