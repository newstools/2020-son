’N PAAR vroue van Bellville-Suid het gesien daar is ’n massiewe dwelmprobleem in hulle gemeenskap. Hulle het ’n organisasie gestig genaamd “The Specialist Team”. Hierdeur help hulle mense, oud en jonk, wat verslaaf is aan enige afhanklikheidsvormende middels. Die voorsitter, Venessa Johnson, is liggaamlik gestremd. Sy vertel oor hulle ondersteuningsgroep: “In 2016 het ons gesien dat hier in ons gemeenskap ’n behoefte aan opvoeding is. Mense soek gedurig advies vir hulle kinders se dwelmprobleme. “Ons paar groepe vroue, waarvan sommige se kinders ook self destyds by dwelms betrokke was, het besluit om nie langer vir die government te wag nie en liewers self daardie verskil te maak. “Ons het toe die support group gestig. “Ons bied Dinsdae tussen 19:00 en 20:30 one-on-one counsel-sessies aan en verwys hulle ook na rehabilitasiesentrums. Ná hulle uit die rehabilitasiesentrums kom, hanteer ons aftercare-programme waar hulle support-sessies bywoon. “Ons werk hand aan hand met Sanca (South African National Council on Alcoholism and Drug Dependence). Dít is ook waar ons ons training gekry het.” Volgens Venessa weet baie ouers nie daar is hulp vir hulle dwelmverslaafde kinders nie. Dít is hoekom The Specialist Team ook begin het met hulle dwelmbewusmakingsprogramme. Hulle reik ook uit na ouers met probleemkinders en help dat daardie kinders nie victims van dwelmmisbruik raak nie. Tans bevind The Specialist Team hulle in ’n ou en bouvallige gebou wat vroeër die admin-gebou van die Primêre Skool Kasselsvlei was. “Die gebou is badly gevandalise deur die gemeenskap en ons het toestemming van die prinsipaal van Kasselsvlei Primêr om solank die plek te gebruik. “Ons het ’n ooreenkoms geteken om die gebou self te fix. “Ons hou maar fundraisers en betaal ook uit ons eie sakke om die plek stuk-stuk reg te maak. Maar hier is nog baie werk. Toekoms “Ons is in die proses om te registreer as ’n non-profit organisation (NPO) en soek graag enige hulp van die publiek om ons doel te verwesenlik. “Ons planne is om in die toekoms ’n mini-rehab vir abuse- en dwelmslagoffers hier te stig.” Enige iemand kan gerus vir Venessa kontak by: 073 290 8095 of thespecialistteam2@gmail.com.