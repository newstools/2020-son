OUERS en leerders van laerskole in Bishop Lavis en Elsiesrivier is die moer nadat 12 skole se jaarlikse interskole-atletiekbyeenkoms gisteroggend gekanselleer is. Ongeveer 600 atlete en 400 ouers is gister vanaf die Parow-Noord-atletiekbaan na die skole terug­gestuur. Die organiseerders het nie betyds die nodige permitte vir die byeenkoms bekom nie. Emeraan Samuels het ’n kind in die Primêre Skool Nooitgedacht in Bishop Lavis. Samuels vertel: “Toe die leerders en ouers van die skole by die atletiekbaan aankom, het die fasiliteitsbestuurder ons ingelig dat ons nie die stadion kan gebruik nie. “Hy het gesê ons het nie die nodige permitte en toestemming van die plaas­like raadslid om die baan te gebruik nie. “Dis mos nie ’n private event nie. Dis ’n georganiseerde skolesportdag.” Ouers het gedreig dat hulle dit nie so gaan los nie. Hulle het daarop aangedring dat die Stad Kaapstad hulle compensate. Zahid Badroodien, die Stad Kaapstad se mayco-lid vir gemeenskapsdienste en gesondheid, sê die hoofrede vir die weiering is dat die organiseerders te laat aansoek gedoen het. “Die aansoeke moet minstens 14 dae voor die byeenkoms ingedien word sodat die nodige sertifi­kate bekom kan word. “Dis ongelukkig dat dit nou so afgeloop het,” sê Badroodien. Hy voeg by in die toekoms sal daar ’n plan gemaak word dat draft blueprints van die nodige sertifikate vooruit aan die aansoekers verskaf word.