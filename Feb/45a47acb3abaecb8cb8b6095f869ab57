PEP Guardiola is besig met mind games. Maar of dit gaan werk, is ’n ander storie. Dié manager van Manchester City het eers die heuningkwas uitgehaal vir sy teenstander Real Madrid. Dis voor vanaand se Champions League-ontmoeting in die ronde van 16 spanne. Toe volg hy dit op met ’n waarskuwing. Dís dat City straks iets in die mou voer om die Spanjaarde te kelder op hulle ikoniese tuisveld, die Santiago Bernabéu. Guardiola sê hy wil bitter graag die prestasie van die 13-malige Champions League-wenner naboots. Guar­diola het ’n lang geskiedenis met Real danksy sy tyd as Barcelona se manager. Hy weet presies wat dit verg om die Spaanse reuse te stuit. Guardiola het ook as Barça-speler swaarde met Los Blancos gekruis. Boonop het Guardiola as manager ook net een wedstryd uit ag teen Real verloor. Vyf van daai seges het gekom as manager van Barça. Oor vanaand se ontmoeting met Real sê Guardiola: “Jy kry spelers wat na Madrid kom en goed weet dat hulle die span se geskiedenis moet verdedig. “Dit is nóg ’n faktor, want dis nie net die skare en media nie. Byna ál hulle spelers het die Champions League by meer as een geleentheid gewen en word gedryf deur sukses in Europa. “Real is ’n klub wat groot sukses vermag het. Hy is een wat ons wil naboots – dís waarom ons daar moet wees. Hy voeg kripties by: “Ná die wedstryd wil ek sê ‘ons was wat ons is’. Dis belangrik in dié tipe kompetisies. “Ons sal dit probeer doen. “Ons sal ons bes probeer met die arsenaal wat ons het teen ’n span wat reeds 13 titels agter sy naam het. “Ons sal iets in die mou moet voer om so ’n gedugte teenstander te stuit.” Inspan Intussen reken Real se baas, Zinedine Zidane, hulle het opsies om Eden Hazard (enkelbesering) se leemte vandag te vul. Zidane het aan AFP gesê: “Kyk, dit hang af van die formasie wat ons gaan inspan. Dis goed om verskeie kombinasies te hê.” – Sportredaksie