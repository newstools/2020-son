CALITZDORP. – Ant Leentjie Horsband het spoor gevat om haar oorlede man, Abraham, se geld op te spoor. Ant Leentjie vertel: “Hier’ie antie la’tie met ha’ mors’ie. Hier was ’n agint, Saul, van Oppiespoor by my. “Toe sil hy mos my laat maak verstaan dat daar nog moontlik geld is van Abraham. Hy het mos by Telkom gewerk toe hy afgesterf het. “Dis toe dat ek R270 moes betaal om die geld te laat opspoor.” Oppiespoor is ’n bekende organisasie wat die wind gereeld van voor kry omdat hy glo nie daarin kan slaag om mense se “surplusfondse” en ander verlore gelde op te spoor nie. Anna van Rooyen, nog ’n inwoner, vertel dat mense so ver as Mosselbaai ook vuur spoeg oor Oppiespoor. Saul wou nie met ons praat nie. Ant Leentjie sê verder: “Ek was by hulle kantore in Oudtshoorn. “Daar het ’n jong klimmetjie kastig gemaak asof sy bel en ek hoor net sy sê: ‘Ja, dis Abraham Horsband se weduwee wat hier voor my sit. Ek wil net verneem of daar nog geld is van Abraham ... O ja ... u sê daar is nog geld? Dankie, ek dra dit so oor aan die weduwee,’ het die meisie voor my seker gemaak asof sy met iemand praat.” Toe sy maande later weer navraag doen, toe word daar vir haar gesê: “Mammie moenie worry nie. Die geld is reg en sal binne die volgende drie dae inbetaal word. Hou net u fountjie dop!” Afspraak Ná meer as ’n jaar wag Horsband nou nog. Oppiespoor laat per e-pos weet: “Kan u asb so gaaf wees en sê vir die mevrou sy moet maar ’n afspraak maak en die kantoor besoek sodat sy navraag kan doen of die kantoor skakel by 044 203 5452 om verdere reëlings te tref. Dankie.”