DIE polisie in die Baai is op soek na verdagtes wat ’n ambulansdrywer beroof het. Die aanval het plaasgevind nadat die ambulans Saterdagoggend na Area Q in die Walmer-lokasie ontbied is vir ’n mediese emergency. Kol. Priscilla Naidu, ’n polisiewoordvoerder, sê die ambulansbestuurder het alleen voor in die voertuig gesit, terwyl drie ander mediese assistente met ’n pasiënt agter in die ambulans besig was. Die ambulansbestuurder sê sowat vyf mans het haar genader en haar gedreig met ’n vuurwapen en messe. Hulle het geld en selfone van haar geëis. Die ambulansbestuurder het glo haar selfoon oorhandig, waarna die rowers daar weg is. Niemand anders is in die voorval beroof nie en niemand is ook beseer nie. ’n Saak van gewapende roof word ondersoek. Dit was die soveelste aanval op ambulanspersoneel die laaste maande in die Baai. Net verlede week is ’n ambulans in Vastrap in die Baai met ’n petrolbom gegooi. Brig. Tembinkosi Kinana, ’n polisiewoordvoerder, sê die ambulans het Woensdag net ná 20:00 in Standfordweg gery toe ’n petrolbom deur die venster gegooi is. Die ambulansbestuurder en sy crew het dadelik uit die ambulans gespring en weggehardloop toe hulle voertuig vlam gevat het. Toe ’n ander ambulans na die toneel jaag om hulle kollegas by te staan, is dié ambulans met klippe bestook. Dié aanvalle op die twee ambulanse het gekom terwyl woedende inwoners aan ’n betoging oor veral behuising deelgeneem het. Sizwe Kupelo, woordvoerder van die gesondheidsdepartement in die Oos-Kaap, sê die skade aan een van die ambulanse met toerusting is sowat R1,3 miljoen. Hy meen verlede week se optrede was barbaars en vernietigend. “Ware bekommernisse van die gemeenskap moet aangespreek word, maar geweld word nie geregverdig nie,” sê Kupelo. In September verlede jaar is ’n paramedic en ’n student by ’n verkeerslig in die Baai oorval en van ’n selfoon beroof. Kupelo het toe gesê die ambulans het pasiënte van Motherwell na die Dora Nginza Hospitaal geneem toe die rooftog op die hoek van Dakuweg en Seyisi-straat gebeur het. Twee gewapende mans het die selfoon van die ambulansbestuurder geëis. Daarna het hulle die sleutels van die ambulans gegryp, maar dit teruggegooi toe hulle weggehardloop het. Minder as ’n week voor dié voorval was daar nog ’n voorval. Dit was toe ambulanspersoneel wat met ’n asmalyer op pad hospitaal toe was, beroof is. Die rooftog het op die hoek van die Chatty-dip en Uitenhage-pad gebeur toe die rowers die pad versper het. Die bestuurder is beseer en die paramedics en die pasiënt is van hul persoonlike besittings beroof. In Julie verlede jaar was ’n ambulansbestuurder en sy passasiers gelukkig om te escape nadat daar op hulle geskiet is. Die ambulansbestuurder, ’n paramedikus, asook ’n ma en haar kind wat vermoedelik twee jaar oud was, was vroegoggend op die R75-pad in die rigting van Port Elizabeth onderweg toe daar op hulle geskiet is. Die eerste koeël het die ambulans se bestuurdersdeur net bo die handvatsel getref, terwyl die tweede koeël die voorste buffer getref het. Net twee weke voor dit is ’n ambulansbestuurder byna gekaap toe ’n onbekende man ’n vuurwapen op die bestuurder gerig het terwyl hy in Motherwell gery het. Die bestuurder kon betyds wegjaag, maar ’n pa­siënt wat in die ambulans was, het in die voorval van die draagbaar afgeval en haar been is beseer. Kupelo moedig inwoners in die Baai aan om saam met owerhede te werk om misdaad te beveg. “ ’n Aanval op ’n gesondheidswerker, veral dié wat noodsaaklike dienste lewer, is ’n aanval op die gemeenskap.”