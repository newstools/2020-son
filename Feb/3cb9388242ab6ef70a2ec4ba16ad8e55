DIE St. George’s­- en Strand-rugbyklub is nou net mooi gatvol vir die toestand van die Gustrouw Sportterrein. Die spelers van albei klubs sê die Stad Kaapstad behandel hulle soos derderangse burgers wat die sportterrein betref. Die veld kan nie gebruik word nie, want dis vol pot­holes. Donderdagaand het die spelers van albei klubs water vir die veld van die huis gebring. Janine de Lange, die voorsitter van St. George’s, sê hulle moes hulle sewesrugbytoernooi vir Saterdag kanselleer. De Lange sê 16 van die Boland en WP se top-klubs het vir die toernooi ingeskryf en ’n plaaslike sakeman sou dit geborg het. Sy sê die spreiligte werk al vir langer as ’n jaar nie en die publieke toilette is stukkend. Toe Son die veld verlede week besoek het, moes die 120 spelers van albei klubs ’n stukkie veld uitsoek waarop hulle kon oefen. Gershwin Leyds, die voorsitter van die Strand-rugbyklub, is moedeloos. “As dit aan die ander kant van die dorp was, sou dit soos ’n vyfster-veld gelyk het,” meen Leyds. “Dié woongebied word al jare deur bende­geweld en dwelmmisbruik geteister. “Ons klubs bied aan die jong mense die geleentheid om ’n gesonde lewe te lei, maar dit word nie raakgesien nie.” Leyds en De Lange sê daar is nou al verskeie vergaderings met die Stad gehou, maar niks gebeur nie. Die Stad se mayco-lid vir gemeenskapsdiens en gesondheid, Zahid Badroodien, sê die departement van ontspanning en parke het meer as R1,7 miljoen in die boekjaar 2018-’19 bestee aan herstel- en instandhoudingswerk aan die Gustrouw en meer as R500 000 sover in die huidige boekjaar Omhein Badroodien sê vandalisme en diefstal is ’n groot probleem in die metro. Bykomende werk vir die huidige boekjaar is om die sokkerveld weer te omhein, instandhoudingswerk daaraan te doen en sekuriteit te verhoog. Badroodien sê die Gustrouw is op ’n prioriteitslys vir omvattende upgrades in die boekjaar 2020-’21.