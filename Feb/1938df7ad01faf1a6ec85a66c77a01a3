ADAM Catzavelos is Vrydag 'n vonnis van R50 000 of 'n opgeskorte twee jaar tronkstraf opgelê vir die gebruik van die k-woord in 'n video. Catzavelos het die woord gebruik in 'n video wat in 2018 tydens vakansie in Griekeland gemaak is. Hy het in Desember skuldig gepleit op 'n klag van crimen injuria. Landdros Hleziphe Nkasibe het Vrydag in die Randburg-landdroshof gesê sy is bewus van die feit dat die hof nie menslike gedrag en rassisme kan ontwortel nie. "Hy het skuldig gepleit en dit is 'n teken van berou en dit is versagtend," sê Nkasibe. Catzavelos is reeds vroeër vanjaar 'n boete van R150 000 deur die gelykheidshof opgelê. "Ek maak nie verskonings vir wat ek gedoen het nie. Wat ek gedoen het is aaklig en waglik. Ek het nie gedink aan die reaksie van die video nie. Ek is hier om te sê ek is jammer vir wat ek gedoen het," het hy in gelykheidshof gesê. - News24