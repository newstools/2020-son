EENDEKUIL. – ’n Egpaar wat sê ’n oneerlike motorhandelaar het hulle ingeloop, is raadop. Johannes Booyse (52) en sy vrou, Hester (56), van die plaas Tierkloof sê hulle is die slagoffers van ’n motorhandelaar, J. Basson. Hulle beweer hulle sukkel nou al meer as twee jaar om hulle geld terug te kry van Basson, wie se plek langs Bottelary-weg in Brackenfell is. Hester sê die probleme met Basson het Johannes al in die hospitaal laat beland. Sy vertel: “My man het in Augustus 2017 ’n bakkie vir R32 000 by Basson gekoop. “Die bakkie het net Malmesbury gehaal. Nadat Basson daaraan gewerk het, stuur hy dit toe tot by ’n garage in Piketberg, waar my man en dogter dit gaan haal het. “Sy moes die bakkie aan die gang stoot en hulle is toe maar so ruk-ruk huis toe. “My man het die bakkie terug getow na Piketberg, waar Basson dit kom haal het. “Hy het daarna net beloftes gemaak totdat ons niks meer van hom gehoor het nie.” Hoewel Basson gesê het hy sal die bakkie terugvat en die Booyses hulle geld teruggee, het hy tot dusver net R14 500 altesaam terugbetaal. So, hy skuld hulle nog R17 500. Die egpaar se dogter, Samantha Sofat (35), sê Basson het meer as R800 uit haar gesuig vir die bakkie se dokumente, wat hulle nooit gekry het nie. Sofat vertel in trane: “Ek het my kinders se toelae-geld gebruik daarvoor. “Ons het later by die vorige eienaar uitgevind dat Basson hom nog geld skuld vir die bakkie.” Haar ma sê dit gaan moeilik met hulle, want net Johannes werk en hy verdien nie baie nie. Sy sê hulle was op ’n keer saam met die cops na Basson se plek, maar hy was nie daar nie. Die bakkie het daar gestaan met ál sy parte wat eenkant gelê het – tot die enjin. Een van sy werknemers het hom gebel en Basson het toe R10 000 vir hulle inbetaal en R3 000 ’n jaar later. Hulle het toe niks weer van hom gehoor nie. Johannes is ook twee nuwe tyres kwyt wat hy vir die bakkie gekoop het. Toe Son sowat ’n maand gelede met Basson gepraat het, kon hy die Booyses se geval aanvanklik nie onthou nie. Op Son se versoek het hy Johannes gebel en belowe om weekliks tussen R2 000 en R3 000 af te betaal. Hy het net die eerste week R1 500 inbetaal. Intussen belowe hy net hy sal betaal, maar niks gebeur nie. Hy sou Dinsdag geld inbetaal het, maar hy het nie. Basson doen na bewering sake onder verskeie name. Talle mense beweer hy het hulle ook ’n rat voor die oë gedraai. Polisie Soos hulle praat, teiken hy veral weerlose mense op die platteland en plase. Thomas Williams (52) van die plaas Keerom buite Piketberg beweer Basson skuld hom nog R17 000. ’n Man van Saron was al saam met die polisie by Basson om sy geld te kry. Hy verkies om anoniem te bly. Die polisie het bevestig daar word baie oor Basson gekla en dat hulle hom al besoek het. Hulle sê niemand het Basson egter nog verkla nie. Dié mense oorweeg egter nou regstappe teen Basson. Hulle maan voornemende kopers ook teen hom. Hulle sê hy verkoop scrap onder verskeie aliasse en sonder die nodige dokumente.