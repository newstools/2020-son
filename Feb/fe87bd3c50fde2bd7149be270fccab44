'N JONG boer van Viljoenskroon in die Vrystaat het Maandag in die hof verskyn vir die poging tot moord van 'n tienerseun wat na bewering mielies wou steel. Motantsi Makhele, polisiewoordvoerder, sê die 16-jarige seun en sy vriende was op 12 Februarie in die mielieland van 'n kleinhoewe buite Viljoenskroon toe 'n groep mans na bewering vanaf 'n bakkie op hulle geskiet het. "Dit blyk die kinders wou mielies steel," sê Makhele. Die seun is in sy maag geskiet. Makhele sê die seun was op die bakkie gelaai en na bewering verder aangerand en verneder. Hy is by 'n T-aansluiting afgelaai waar 'n verbyganger hom gevind en na die hospitaal geneem het. Hy is later na 'n ander hospitaal in Kroonstad oorgeplaas vir verdere behandeling. Willem van der Merwe (21) is verlede Donderdag gearresteer. Sy saak is uitgestel tot 24 Februarie. - News24