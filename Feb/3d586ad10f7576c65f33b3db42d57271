PEP Guardiola, bestuurder van Manchester City, is op die oorlogspad met sy voormalige klub Barcelona. Dis nie net omdat Guardiola ná hulle Europese ban vir die City-base in die bres tree nie, dis ook omdat Barça glo op sy voormalige coach spy. Barça se president, Josep Maria Bartomeu, het Uefa “bedank” omdat hy stappe gedoen het teen City. Die Cityzens is vir twee jaar uit die Champions League-kompetisie geskors. City het intussen gesê hy het geen reëls oortree nie. Hy’t aangedui dat hy teen die skorsing sal appelleer. Ontken Barça het uitdagings van sy eie. Die Katalaanse klub word daarvan beskuldig dat hy ’n sosiale-­media- maatskappy aangestel het om die reputasie van figure soos Guardiola en selfs Barça se eie legendariese Lionel Messi skade te berokken. Barcelona ontken die bewerings in die verslag sterk. Een daarvan is dat die veldtog deel is van ’n poging om die posisie van Barça se raad te versterk. Guardiola was glad nie ’n happy chappy toe hy dit te hore kom nie. “Ek weet nie of hulle op my spy nie,” het hy gesê. “As hulle wel op my spy, moet hulle weet dis nie nodig nie, want hulle ken my mos. “En as hulle happy sou wees as ons geskors word, sal ek vir die president sê hy moet ons die reg gee om appèl aan te teken. “Hy vra nou mense moet hulle (Barça se) dade vertrou. So, dis wat ons nou gaan doen. “Ons glo ons het die reg om dit uit te voer en dalk gebeur dit. “Maar moenie dit te hardop sê nie, Barcelona. My advies is: Moenie te hard praat nie. “Almal is soms by situasies betrokke, maar ons gaan appelleer en hopelik kan ons in die toekoms nog teen Barcelona speel.” Intussen verwag Guardiola dat sy manne nie ontsenu sal wees wanneer hulle Leicester City môre in die King Power Stadium pak nie. “Die spelers is gefokus op ons take wat voorlê.” – AP