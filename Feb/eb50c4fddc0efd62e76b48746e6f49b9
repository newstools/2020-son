PRES. Cyril Ramaphosa het Donderdagaand weer sy staatsrede met inspirerende woorde afgesluit, maar is dit genoeg om Suid-Afrikaners hoop vir die nabye toekoms te gee? Nadat die EFF se beste pogings misluk het om te verhoed dat hy die staatsrede lewer, het Ramaphosa sy toespraak gebruik om hoop by landsburgers te probeer inboesem. Dít kom omdat beurtkrag steeds ’n groot kopseer is, meer as die helfte van SA jong mense werkloos is en sukkelende staatsondernemings steeds die ekonomie bedreig. Ramaphosa het gesê Suid-Afrikaners het net twee keuses. Geskiedenis “Ons kan swig voor die baie en moeilike en uitgerekte probleme wat ons in die gesig staar, of ons kan dit konfronteer met weerstand, vasberadenheid en met optrede.” Hy het sy toespraak afgesluit deur te sê ons land bevind hom tans op ’n bepalende oomblik in sy geskiedenis. “Dit is ’n tyd van groot moeilikheid en twyfel, maar ook ’n tyd vol goeie geleenthede,” het Ramaphosa gesê. “Ons gaan nie ons toekoms oorgee aan twyfel, wanhoop en onenigheid nie. Ons gaan voortmars na vryheid. “Ons gaan verandering omarm. Ons gaan die lewe koester en niks vrees nie.” Hier volg die staatsrede-kwessies: Eskom Load shedding is die onvermyde­like gevolg van Eskom se onvermoë om sy kragaanlegte instand te hou weens baie jare se skuld, gebrek aan kapasiteit en staatskaping. Beurtkrag sal vir die nabye toekoms steeds ’n moontlikheid wees omdat Eskom instandhouding moet doen. ) Staatsondernemings Ramaphosa sê ná jare van staatskaping, korrupsie en wanbestuur, word daar gewerk om seker te maak staatsondernemings kan voldoen aan hulle mandaat om te ontwikkel en om finansieel volhoubaar te wees. Die prez sê die omvang van staatskaping, korrupsie en wanbestuur word die beste by die Suid-Afrikaanse Lugdiens uitgebeeld. ) Prasa Die herstel van spoordienste gaan vanjaar ’n hoofprioriteit wees. Ramaphosa sê Prasa se spoornetwerk word tans gemoderniseer. ) Werkloosheid Die president het in sy toespraak erken dat werkloosheid onder die jeug ’n krisis is. Die regering gaan oor die volgende vyf jaar ses prioriteitsaksies begin om jeugwerkloosheid te verminder. Een daarvan is dat 1% van die begroting opsy gesit gaan word om met die hoë vlakke van werkloosheid onder die jeug te deal. ) Cannabis-produkte Vanjaar gaan die kommersiële gebruik van hennep-produkte gereguleer word. Dit sal geleenthede verskaf aan kleinskaalse boere. ’n Beleid sal ook nou geformuleer word oor die gebruik van dagga­produkte vir medisinale gebruik om die bedryf in lyn met wêreldwye tendense te kry. Stappe vir dié regulering gaan binnekort deur die relevante ministers aangekondig word.