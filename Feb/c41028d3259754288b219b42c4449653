DIE sewende en moontlik laaste verdagte in verband met die moord op twee bejaarde oumas van die Baai is vasgetrek. Dít is nadat die verdagte na bewering ook ’n Baaise student verlede week aangeval het. Hy is gearresteer enkele ure ná die aanval op die student. Kol. Priscilla Naidu, polisiewoordvoerder, sê Akhona Mnxeba (28) is Donderdag saam met sewe ander verdagtes in hegtenis geneem. Dit was ná ’n rooftog in ’n commune in Strandfonteinweg, Somerstrand. Wakker Mnxeba word daarvan verdink dat hy ook betrokke was by die moorde op twee vroue in ’n sorgsentrum. Hy is die enigste onder al die verdagtes wat by albei voorvalle betrokke was. In die huisrooftog het ’n meisie (19) omstreeks 02:30 wakker geword toe iemand sy hand oor haar mond plaas en haar waarsku om stil te bly. Naidu sê in ’n verklaring daar was drie verdagtes in die student se huis. Sy is vasgebind, waarna sy van haar laptop,duur smartphone, WiFi router, ’n onbekende bedrag, klere en ander items beroof is. Nadat die verdagtes by haar weg is, het die meisie daarin geslaag om haarself los te maak en die polisie te ontbied. Omstreeks 06:15 is ag verdagtes deur die polisie se honde-eenheid in Qongqothwanestraat in die Walmer Lokasie gearresteer. Al die gesteelde goedere is teruggevind. Volgens Naidu het al dié verdagtes, wat tussen 20 en 37 jaar oud is, Maandag in die Port Elizabeth Landdroshof verskyn. Agnes Elaine Burns (91) en Rosemary Langton (87) is op 10 Oktober in die St. John Stella Londt Sorgsentrum vermoor. Die verdagtes het vermoedelik vroegoggend toegang tot die perseel verkry deur ’n deur en veiligheidshek wat nie gesluit was nie. In die eerste kamer het hulle Burns aangetref en Langton verder af in die gang. Krugerrande Hulle het die twee op hulle beddens in hulle kamers vasgebind, hulle monde toegeplak en waardevolle besittings van hulle geroof. Die bejaardes is later dood aangetref. Krugerrande, duur horlosies, goue ringe, ’n trouring met ’n unieke en spesiale steen, ander juweliersware en selfone is gesteel. In dié saak is vyf verdagtes in Oktober gearresteer. ’n Sesde is enkele dae later gearresteer. Hulle het reeds in die hof verskyn. Die polisie sê nou dit kom voor asof Mnxeba ’n nuwe roofbende gestig het nadat dié ses ge­arresteer is vir die moorde. In November het Panganai Mike Ma­bwe (27) skuld beken op klagte van geldwassery en die oortreding van die Wet op Georganiseerde Misdaad. Mabwe is ’n boete van R5 000 of 12 maande tronkstraf opgelê, asook 3 jaar tronkstraf, wat in die geheel opgeskort is. Craig Nyasha Madiro (20) het ook skuld beken op klagte van geldwassery en die oortreding van die Wet op Georganiseerde Misdaad. Madiro is drie jaar gevangenisstraf opgelê, wat in geheel opgeskort is. Aanhouding Mabwe en Madiro was in besit van selfone wat aan een van die oorledenes behoort het. Nombebisi Slangveld (34), wat ten tyde van die moorde ’n versorger by die sorgsentrum was, Mkhuseli Damaneti (30), Nyasha Manyange (33) en Luxolo Kruisjan (31) is nog steeds in aanhouding. Hulle staan tereg op twee klagte van moord, huisroof, ontvoering en sameswering om ’n rooftog te pleeg. Mnxeba sal nou op 18 Maart saam met Slangveld, Damaneti, Manyange en Kruisjan in die hof verskyn vir die moorde. Hulle staan elk tereg op twee klagte van moord, twee van huisroof, twee van ontvoering en sameswering om moord te pleeg.