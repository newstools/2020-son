DIE Kaapse Skiereiland Universiteit vir Tegnologie (CPUT) sal vanaand sy wen-momentum in die Varsity Shield wil voortsit. Dié verdedigende kam­pioen kom in die Peter Booysen Stadium in Durban teen die Universiteit van KwaZulu-Natal (UKZN) te staan. Die Tekkies (CPUT) het hulle eerste stryd teen die verwagting in tuis teen die Walter Sisulu-Universiteit verloor. Maar laas Vrydag in ’n wegwedstryd teen die Tshwane-Universiteit vir Tegnologie het hulle opgemaak deur 5 punte in te samel in ’n sege van 34-15. Hulle invloedryke skrumskakel George-Lee Erasmus het ’n skittervertoning gelewer. Hy’s aangewys as speler van die wedstryd. Dié boorling van Kyle­more het verlede jaar die wendrie in die eindstryd gedruk en gaan gewis weer ’n handvol wees. Erasmus het aan Son gesê: “Ek dink die oorwinning verlede week het ons weer op die wenpad geplaas en ook die gees in die kamp gelig. Aanvat “Die manne is positief, maar ons vat dit game vir game en dink nie te ver vooruit nie. Ons het ’n bietjie huiswerk oor UKZN gedoen en ons is bewus van sy groot pak voorspelers. Daarom verwag ons dat hy ons voorlangs sal wil aanvat en die fasette probeer oorheers. “Ons gaan probeer om die tipe rugby te speel wat verlede jaar vir ons gewerk het.” CPUT speel ’n hoë-risiko game waar hy van enige plek op die veld hardloop.