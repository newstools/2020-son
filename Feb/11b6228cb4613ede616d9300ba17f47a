AJAX Cape Town se promosie vooruitsigte na die Premierliga is nog sterk op koers. Dít was duidelik toe die Urban Warriors fantastiese veggees en karakter getoon het om Real Kings met 2-1 te stuit tydens ’n Nasionale Eerste Liga-stryd gister in die Cape Town Stadium. Ajax, onder leiding van sy instaan-coach, Calvin Marlin, moes ook eers ’n agterstand van 0-1 uitwis om te seëvier. Die tuisspan het ook sy geluk gery toe Kings talle kanse in die eerste helfte verspeel. Maar een van die kanse is deur die voormalige Ajax-speler, Sedwyn George, verdoel om hul neuse voor te sit. Tot Ajax se krediet het hy nie paniekbevange geword nie, en volhard met sy aanvallende peil. Dit was net ’n kwessie van tyd voordat Ajax gelyk sou trek. Dis toe sy voorste doelskieter, Abednego Mosiatlhaga, toeslaan met sy 16de doel van die seisoen om hulle gelyk laat trek. In die tweede helfte was Ajax van meet af op die aanval. Dis veral Thabo Mosadi wat Kings groot probleme geskep het op die regtervleuel. Die span van Parow het vir die eerste voorgeloop toe Cohen Stander sukses behaal het met ’n vurige linkevoet-poging wat Kings se goalie Hugo Nyame geen kans gegee het nie. Die sege sit bietjie daglig tussen Ajax (42 punte) en die tweede geplaaste Uthongathi (37 punte).