CALVINIA. – ’n Gesin van dié Noord-Kaapse dorpie sê hulle kan nie glo daar was nog geen optrede teen ’n plaaslike cop wat dronk by hulle huis ingestorm en die huismense gepistol-whip het nie. Die beweerde voorval het reeds op 26 Desember al gebeur. Die gesin De Wee sê hulle wag nou nog om te sien of daar aksie teen die cop geneem gaan word. Maggie de Wee vertel sy en haar gesin het al gelê en slaap toe alle hel so 02:00 losbreek. “My susterskind was by ’n tavern en hy en ’n cop kom toe met ons deur en al die huis ingehardloop. “Die cop het hom gejaag en begin hom toe met die agterkant van die pistool slaan. “Toe my seun probeer inspring, is hy ook met die pistool geslaan.” Maggie sê asof dit nie klaar traumaties genoeg was om te aanskou nie, het haar arme pa, Jan de Wee, ook onder die “dronk” cop deur­geloop. “Daar het ander polisiemanne buite ons huis gestaan. “My pa wou na buite gaan om hulle te vra om tussenbeide te tree, want wat as ’n skoot afgaan en een van ons tref? “Toe gryp die cop my pa en slaan hom met die pistool teen die kop. “My arme pa het die bewe-siekte (Parkinson se siekte) en kan niks vir homself doen nie. Opgeslip “Hierdie cop was dronk en nie aan diens nie, maar hy het sy dienspistool by hom gehad. Hoe kon sy bevelvoerders só iets toelaat?” Maggie sê ’n speurder uit Pof­adder is intussen gestuur om hulle verklarings oor die voorval oor te kom neem nadat die Calvinia cops glo opgeslip het met die afneem daarvan. Volgens haar is die betrokke cop oorspronklik van Springbok afkomstig en gaan hy binnekort weer daarheen. ’n Polisiewoordvoerder, kapt. Sergio Kock, sê hulle is bewus van die beweerde voorval. Volgens Kock ondersoek hulle tans klagte van die rig van ’n vuurwapen en gewone aanranding teen die polisiekonstabel. “Geen arrestasies is gemaak nie, maar ons ondersoek duur voort,” het Kock gesê.