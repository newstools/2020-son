SUID-AFRIKAANSE krieket is by die dag besig om meer en meer kriekettalent aan Engelse graafskapspanne af te staan. En volgens Ashwell Prince, afrigter van die Cape Cobras, is dit ’n realiteit wat die beheerliggaam Krieket Suid-Afrika (KSA) moet begin aanvaar en ophou maak asof daar nie ’n probleem is nie. Prince het sy ontevredenheid oor hoe sake tans in krieket staan met die bekende sportnuus-webtuiste ESPNCricinfo gedeel. Hy blameer die KSA vir die Cape Cobra-kolwer David Bedingham se besluit om ’n kontrak vir twee jaar by die Engelse graafskapspan Durham te aanvaar. Bedingham het voorouers in Engeland en het só die reg gekry om in Engeland te gaan krieket speel. Volgens Prince kon daar meer gedoen gewees het om dié voor­ma­lige SA o. 19-speler in die land te hou. “Die KSA moet gaan sit en eerlike gesprekke voer oor waarom spelers die land verlaat. Krities “Hulle moet dit begin aanvaar en dan ook die feite daarvan konfronteer. Dit is waar ons tans sit,” het Prince gesê. “As ek krities oor die KSA kan wees, dink ek hulle glo ’n speler wat op die hoogste vlak kan speel, is iemand wat jy sommer net om die draai kan gaan kry. “Dit is egter nie so maklik nie. Daar is 1% van krieketspelers wat op die hoogste vlak kan speel. “As jy ál jou een-persenters begin verloor, dan wat het jy oor? Ek weet nie eens nie.” Bedingham speel al vir ’n geruime tyd goeie krieket vir die Cobras, maar is nog nooit opgeroep om vir enige van die KSA se verteenwoordigende spanne te speel nie. Dit sluit die SA A-span in waarvan Prince die afrigter is. Volgens Prince het die Cobras al verskeie dinge probeer doen om Bedingham in die land te hou, maar sonder sukses.