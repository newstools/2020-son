DIE wenner van die R114 miljoen Powerball jackpot kan nie wag om verby haar eks-berk in haar nuwe kar te ry nie. "Hy gaan seker flou val wanneer hy sien ek waai vir hom. Hy het mos met my opgebreek omdat ek broke was en nie 'n fancy werk gehad het nie," het die wenner gegrap. Die 35-jarige vrou van Soweto, wat tot dusver in 'n agterkamer gebly het, het net R5 spandeer op haar lotto-kaartjie. Die wenner sê sy kon baie keer nie haar huurgeld bekostig nie. Haar broer moes haar baie keer uithelp. Haar vier kinders kon ook nie by haar bly nie. "Ek is meestal dankbaar dat die geld my 'n geleentheid gaan gee om my kinders groot te maak, hulle te laat skoolgaan en om die plesier te het om lekker maaltye vir hulle voor te berei wat hulle kan geniet wanneer hulle uit die skool kom. Dit is iets waarvoor ek nou al 'n lang tyd voor wens." Ithuba sê as hulle kyk na hoe lank die wenner met die sielkundige en finansiële raadgewer gepraat het, weet hulle sy gaan goeie finansiële besluite neem. Die wenner beplan om vir haar en haar ma 'n huis te koop. - News24