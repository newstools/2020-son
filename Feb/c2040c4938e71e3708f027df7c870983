DIE misdaad in wyk 38 in die Baaise Northerns gee doeltreffende dienslewering ’n lelike knou. Nou smeek wyksraadslid Eddie Harker die polisie om sigbaarder te wees in dié wyk omdat misdaad daar besig is om handuit te ruk. Wyk 38 sluit in Timothy Valley, KwaNoxolo en Justafiena. Harker sê verlede week het vyf amptenare – vier vroue en een man – na ’n huis in KwaNoxolo gegaan om die huiseienaar se title deed te oorhandig. Op pad terug na hulle ampsmotor het ’n booswig ’n vuurwapen gerig op die waarnemende uitvoerende direkteur van behuising, Si­khumbuzo Lukashe, en hom van sy selfoon beroof. Hy sê die next dag is ’n groep mense wat op pad werk toe was op die hoek van Lingelethu Road en Strelitzia Avenue in KwaNoxolo beroof. Harker sê die boosdoeners slaan gewoonlik soggens sesuur toe wanneer mense op pad is werk toe en so teen sewe-uur wanneer kinders op pad is skool toe. Hy meen die polisie moet daardie tye meer hulpbronne instuur om die situasie te stabiliseer. Harker sê verlede week moes 15 jikelezas (taxi’s) en hulle drivers na sy kantoor ge-escort omdat hulle ook deurloop. Volgens hom keer booswigte die jikelezas voor en eis protectionfees. Harker sê as die driver nie saamwerk nie, word hulle beroof of word die jikeleza net daar gesmash. Laas week het munisipale amptenare in Timothy Valley aandag kom gee aan klagte oor riool. Volgens Harker het ’n booswig een van die werkers met ’n mes gedreig terwyl dié sy pligte uitgevoer het. Harker sê die voortslepende misdaad maak dit ook vir hom as raadslid moeilik om klagte by te woon. Volgens hom skree die inwoners vir ser­vice delivery, maar ’n “minority skollie-elemente” ontneem die inwoners dit. Hy sê as dit so aanhou, gaan dienslewering in wyk 38 tot stilstand kom. Harker sê verlede week het hy, Karen Kemp, voorsitter van Bethelsdorp se gemeenskapspolisiëringsforum (GPF), en twee subsektorlede van KwaNoxolo met die polisie vergader oor die misdaadsituasie in wyk 38. In dié meeting het dit uitgekom dat Timothy Valley en KwaNoxolo hot spots is. Hy sê padblokkades, stop and search-operasies en klopjagte moet gereeld in wyk 38 gedoen word. Volgens hom is Mpuko­straat die gevaarlikste straat – veral vanaf Fiji Street tot by Strelitzia Avenue. Ander fokus-areas is rondom die Primêre Skool Kwa­No­xolo, Madstores in Timothy Valley en Frans Valley. Harker meen die polisie moet “hoekstaners” vasvat. “Ons word ’n tweede Helenvale. Dis onaanvaarbaar.” Kopseer Hy meen die onderskeie departemente by die munisipaliteit moet met die departement van veiligheid en sekuriteit skakel om hulle te vergesel wanneer munisipale dienste in wyk 38 gelewer moet word. Kemp is dit eens: Misdaad is ’n kopseer in wyk 38. Sy sê benewens jikelezas teiken skollie-elemente spaza shops en dring aan op protectionfees. Kemp moedig mense aan om klagte by die GPF of polisie aan te meld. Kapt. Sandra Janse van Rensburg, ’n polisiewoordvoerder, het onderneem om later kommentaar te gee.