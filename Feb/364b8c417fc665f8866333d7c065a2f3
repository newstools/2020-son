DAAR is lig aan die einde van ’n donker tonnel vir die laitie van Bishop Lavis­ wat al twee jaar op sy identiteitsdokument wag. Dit kom nadat ’n fairy godmother op Facebook genaamd Mavis vannie Lavis haar towerstaf geswaai het om Bradley Herold (19) uit sy benarde posisie te help. Herold sukkel al van 2017 af om ’n ID te kry. Op sy ID is hy as ’n vrou gelabel. Studeer Son verneem dat sy ma, Anna, in 2017 reeds die fout wou regmaak. Anna het toe ’n affidavit laat aflê by die Bishop Lavis Daghospitaal, waar Bradley gebore is. In 2018 Junie het Bradley self na Home Affairs in Bellville gegaan om aansoek te doen vir sy ID. Hy moes toe R70 bybetaal om die fout te laat regmaak. Bradley het ná die tyd gereeld die kantore besoek en ook gebel. Elke keer was die amptenare se verduideliking net dat die ID nog geprocess word. Intussen kon Bradley, wat met universiteitstoelating gematrikuleer het, nie aansoek doen om werk of om te studeer nie. Hy woon in ’n agterkamer met sy stom mammie by haar ma, Yvonne­, en dié se man. Yvonne is blind. Bradley en sy vriend het uit frustrasie vir Son gekontak. Sy benarde posisie het die ore van Mavis vannie Lavis bereik. Die fairy godmother het haar magic wand geswaai en hulp het vanuit alle oorde begin instroom. Son het deur die hulpvaardiges by ’n hoër gesag van Home Affairs uitgekom. Dié het intussen belowe dat Bradley se kwessie prioriteit geniet. Intussen is die god­mother reeds besig om geld vir Bradley se studie in te samel. “Sodra hy sy identiteits­dokument in die hand het, moet hy universiteit toe.” Son het Bradley gister besoek en die jong man ingelig van die verwikkelinge. “Ek kan dit nie glo nie! Ek is baie, baie dankbaar vir al die hulp,” het hy gesê hy terwyl hy van oor tot oor gesmile het.