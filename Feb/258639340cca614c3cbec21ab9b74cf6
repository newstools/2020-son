DIE talentvolle rugbyspeler Dylan Sage sal straks nie weer vanjaar in ’n Superrugbywedstryd vir die Bulls in aksie wees nie. Hierdie Blitsbok- en Bull-senter het onlangs ’n enkeloperasie ondergaan en die vroeë prognose is dat hy vir drie tot vier maande buite aksie gaan wees. Sage gaan glo ook sy herstel van die besering in Stellenbosch by die Blitsbokke se basis (Stellenbosch Academy of Sport) voortsit. Lid Daar sal Sage weer deur ’n dokter ondersoek word om vas te stel hoe lank dit gaan duur voordat hy ’n terugkeer tot die oefenveld en daarna die speelveld kan maak. Sage is ’n belangrike lid van die nasionale sewesrugbyspan. Hy was lid van die 2016-groep wat ’n bronsmedalje by die Olimpiese Spele in Rio de Janeiro gewen het. Die blondekop het­ die Blitsbokke in Desember in twee Wêreldreekstoernooie (Dubai en Kaapstad) verteenwoordig voordat hy hom by die Bulls vir Superrugby aangesluit het. Verower As Sage vroeër as verwag gaan herstel, kan hy dalk nog die Blitsbokke in die laaste twee toernooie van die Wêreldreeks in Londen en Parys verteenwoordig. Die Blitsbokke is intussen weer sterk aanspraakmakers om vanjaar se Wêreld­reekstitel te ver­ower. Tans is hulle net 9 punte agter die huidige reeksvoorloper, Nieu-Seeland. Die volgende twee toernooie vind plaas in Los Angeles (29 Februarie en 1 Maart) en Vancouver (7 en 8 Maart).