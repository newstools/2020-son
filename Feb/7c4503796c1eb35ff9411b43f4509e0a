WEERMAGLEDE wat vir die jaarlikse Dag van die Gewapende Magte voorberei, het 'n noue ontkoming gehad toe 'n Rooikat-voertuig amper in hulle vasgejaag het. Die voorval het Maandag in Polokwane gebeur en 'n video daarvan is intussen op sosiale media versprei. Siphiwe Dlamini, weermagwoordvoerder, sê geen beserings of skade is aangemeld nie. In die video kan gesien word hoe die voertuig oor 'n sandheuwel ry waarna dit in die rigting van weermaglede beweeg. Die army manne moes vinnig uit die pad kom. Die weermag sê hulle neem kennis van die negatiewe reaksie wat die video op sosiale media ontlok het. "Dit is betreurenswaardig dat daar persone is wat agter skuilname skuil terwyl hulle die weermag in 'n swak lig stel deur negatief daaroor kommentaar te lewer," sê Dlamini. - News24 