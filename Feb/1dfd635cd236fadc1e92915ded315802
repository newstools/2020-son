ONDANKS ’n goeie poging was die geluk maar net nie aan die jong Oostelike Provinsie Platteland-krieketspan se kant by Krieket Suid-Afrika se jaarlikse Platteland-krieketweek nie. Dié week het onlangs in Kimberley plaasgevind. Onder die omstandighede het die talentvolle OP-span glad nie te sleg gevaar by die nasionale toernooi nie. Die span kon wel nie een van sy wedstryde wen nie, maar het net-net oorwinnings misgeloop. Talle van die spelers het vir die eerste keer in so ’n tipe kompetisie gespeel. Die groep het goed gedoen om te kwalifiseer vir die toernooi verlede jaar deur saam met Boland bo-aan die Kus-afdeling se punteleer te eindig. Die eerste dag se wedstryde het almal uitgereën. Die reën het ook omstandighede vir die res van die week vir ál die spanne bemoeilik. In die OP se eerste wedstryd ná die swaar reën het hy vasgeval teen KwaZulu-Natal. Dié span het volgens die Duckworth-Lewis-stelsel gewen, al was die OP in ’n goeie posisie. Teen Mpumalanga het hulle met net ses lopies verloor. Hulle het ook naelskraap teen Limpopo verloor – met 10 lopies. ’n Hele paar manne het hulle hande opgesteek met goeie ver­tonings. Ryan Harley het ’n briljante 95 van 60 balle teen Noordwes gemoker. Taylor Ntukela was die speler van die wedstryd teen Mpumalanga toe hy 6/30 (10) ingeoes het. NJ Shabalala het uitgeblink teen Limpopo en 4/17 (10) geneem, terwyl Greg Evans 3/42 (10) en Marquin Loutz 2/22 (6.3) in dieselfde game geskitter het. Die OP-kaptein, Tando Ngcete, is vol lof vir sy span. “Ons is baie unlucky om nie enige games te wen nie, maar dit is krieket. “Ek is trots op die span en die hope talent wat hier is. Ons is in ’n bouproses en het baie geleer by die toernooi en sien uit daarna om volgende jaar beter te vaar.”