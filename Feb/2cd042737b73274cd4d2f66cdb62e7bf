JACO Kriel speel nou amptelik weer vir die Lions rugby, maar sal eers oor twee maande kan speel. Dié 30-jarige Springbokflank sukkel na bewering met ’n seer enkel. Hy het in Desember ’n enkel-operasie gehad, berig Sport24. Hy sal in April ’n terugkeer na die speelveld kan maak. Kriel het van 2010 tot 2018 vir die Lions gespeel, voordat hy besluit het om in Engeland vir Gloucester te gaan speel. Gloucester word deur die voormalige Lion-afrigter Johan Ackermann afgerig. Kriel het die Gautengers in 2017 as kaptein van die Lions tot ’n tuiseindstryd in Superrugby aangevoer. Ongelukkig het ’n rooi kaart vir Kwagga Smith in daai final die Lions duur te staan gekom, met die Crusaders wat toe as die kam­pioen gekroon is. Kriel het tot dusver in 11 toetse vir die Springbokke uitgedraf, maar is nie laas jaar óf die vorige jaar deur Rassie Erasmus as goed genoeg vir ’n plek in die Bokspan beskou nie. Beserings het ook daartoe gelei dat hy nooit weer regtig in aanmerking kon kom om vir die Bokke gekies te word nie. Die Lions se breierskorps sal intussen jeuk om iemand met Kriel se ervaring terug op die speelveld te kry. Die Gautengers het dié jaar se kompetisie nie goed begin nie. Die Jaguares het hulle omtrent verniel deur in Buenos Aires met 38-8 te wen. Die afskoptyd in dié game is 15:05. Dit word op SuperSport se kanaal 201 uitgesaai.