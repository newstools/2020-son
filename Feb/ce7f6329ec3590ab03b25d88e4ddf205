HET ’n bokspromotor die reg om ’n handdoek in die kryt te gooi? Dis die netelige kwessie wat nou bespreek word op die invloedryke webblad Fightnews. Dié voorval het hom Saterdagaand in Duitsland afgespeel toe die handdoek vanuit die Duitser Firat Arslan se hoek in die kryt beland het in sy IBO-tussengewiggeveg teen Kevin Lerena van Suid-Afrika. Dié “onwelkome handdoek” het die geveg in die sesde ronde beëindig. Die handdoek is egter nie deur Arslan se hoek in die kryt gegooi nie, maar deur die promotor Erol Ceylan. Arslan het erg geprotesteer. “Hy is nie ’n lid van my span nie,” het ’n ontstoke Arslan van die promotor gesê. Respek “Dit is regtig sad dat die geveg vir my só moes eindig. “Ek het respek vir Erol as persoon en ek weet hy het my gesondheid eerste gestel, maar dis nie soos dit werk nie. “Ceylan het geen reg gehad om die handdoek in die kryt te gooi nie.” Ceylan sê egter hy is nie spyt oor wat hy gedoen het nie en dat hy dit weer sal doen as hy sien sy bokser vat te veel slae. Die vraag bly egter staan: Het ’n promotor die reg om die handdoek in te gooi?