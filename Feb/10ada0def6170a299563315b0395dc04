DIE Universiteit van Wes-Kaapland (UWK) het Maandagaand sy rieme styfgeloop in sy openingswedstryd van vanjaar se Varsity Cup. Hulle het in Bellville teen Wits met 10-38 verloor ná hulle met rustyd reeds met 10-21 agter was. Aidynn Cupido (binnesenter) was aan die voorpunt van al Wits se aanvalle en ’n doring in die vlees van sy ou spanmaats. Hy het vroeg in die wedstryd twee bresse geslaan, wat die besoekers instaat gestel het om na ’n halfuur 21-3 voor te loop. Udubs het egter spel in die laaste 10 minute van die eerste helfte gedomineer en is kort voor rustyd met ’n drie beloon. Lundi Msenge (linkervleuel) het ’n slim steekskoppie van Keagan Fortune opgevolg en sodoende Udubs se druk in punte omskep. Fortune het die ekstras bygevoeg. Die tweede helfte was maar ’n droewige affere met geen punte wat in die eerste 30 minute aangeteken is nie. Justin Brandon, Wits se haker en kaptein, het in die linkerhoekie oorgebars vir sy tweede drie van die aand. Die tuisspan het wel goeie oomblikke gehad maar hanteerfoute het hulle gekniehalter. Hul agterlyn het ook by tye dwars oor die veld gehardloop. Wits het twee drieë baie laat in die game gedruk om enige hoop van 'n Udubs come back buite bereik geplaas het. Cupido is welverdiend as die speler van die wedstryd aangewys. In ander Varsity Cup wedstryde het die verdedigende kampioene, die Maties, in Stellenbosch se Danie Craven-stadion nege driee gaan druk om die Shimlas met 67-16 te klop. Tuks het 'n Wipplankwedstryd teen die Pukke met 42-40 in Pretoria gewen en die ander Kaapse universiteit Ikeys het in Johannesburg met 25-16 teen UJ geseevier. Puntemakers: UWK  - drieë: Lundi Msenge; doelskop: Keagan Fortune; strafdoel: Keagan Fortune. WITS - Travis Gordon, Justin Brandon (2), Constant Beckerling, Dandré Degenaar, Kwanele Ngema; doelskoppe: Kurt Webster (4) 