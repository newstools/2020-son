SKOLE in die Wes-Kaap skuld munisipaliteite ongeveer R76 miljoen vir water en krag. Sommige skole kry geld van die Wes-Kaapse departement van onderwys om self hulle rekening te betaal. In ander gevalle betaal die departement die water- en kragrekeninge namens hulle. Openbare skole kry Norms & Standards (N&S)-toelaes vir uitgawes soos leermateriaal, gewone aankope, munisipale dienste en instandhouding aan die geboue en die terrein. Volgens ’n woordvoerder van die onderwysdepartement, Millicent Merton, is daar Section 21-skole wat hulle eie N&S-toewysing behartig en sommige Section 20-skole wie se munisipale rekeninge deur die departement behartig word. “Alle skole waar kinders nie skoolfonds betaal nie (kwintiel 1 tot 3) en sommige kwintiel 4- tot 5-skole kry ? toewysing (20%) van die totale N&S-toewysing om lopende­ uitgawes, insluitend munisipale dienste (elektrisiteit, water, riool, vullisverwydering), te kan betaal.” Volgens Merton is daar geen skuld wat van die apartheidsjare oorgedra is nie. “Die onlangse agterstallige geld is as gevolg van ou infrastruktuur wat veroorsaak dat lekkasies plaasvind. “Die stygende koste van munisipale dienste as gevolg van die onlangse droogte, hoër elektrisiteitstariewe. “N&S-toewysings wat nie met die stygende koste tred hou nie, is ook ’n rede vir agterstallige skuld.” Merton sê die stygende koste van munisipale dienste is kommerwekkend. “Die provinsiale tesourie gaan ook geld aan die onderwysdepartement gee vir spesiale gevalle. “Die departement het ook voorkomingsmaatreëls opgestel om as riglyne vir skole te dien. “Skole moet rekeninge noukeurig deurgaan. “As daar lekkasies is, moet dit so gou moontlik reggemaak word.” Merton sê skole moet munisipaliteite versoek om inspeksie te kom doen en te kyk of daar enige foute is. Sy vra skole ook om toe te sien dat hulle rekenings op datum is. Volgens onderwysers met wie Son op Sondag gepraat het, hou skole ook self funksies om geld vir dié doel in te samel. Sommige skole maak ook gebruik van boorgatwater en sit self LED-ligte in om minder elektrisiteit te gebruik. In KwaZulu-Natal het die onderwysdepartement ook R30 miljoen aan die eThekwini-munisipaliteit betaal vir uitstaande rekeninge van skole.