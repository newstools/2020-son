ROBERTSON. – ’n Piepklein gestremde ma wil nou selfmoord pleeg oor haar baby – Eljoné – van haar weggevat is. Majoné Plaatjies (22) is sedert haar kleintyd aan ’n rolstoel gekluister. Sy het op sewe maande ’n pragtige babadogtertjie in die lewe gebring. Majoné sê sy’t nie geweet sy is swanger nie en het gedurig van maagpyn gekla. Haar ma, Magdalena (38), en hulle huisvriendin Bridgett Slingers het Majoné toe hospitaal toe geneem nadat sy van erge maagkrampe begin kla het. Toe hulle by die hospitaal kom, het Majoné in kraam gegaan. “Ek het nie geweet wat met my liggaam gebeur nie. Toe wys hulle my pragtige baba vir my,” sê Majoné met die trane wat rol. Volgens Majoné het Bridgett haar gehelp om die baby te versorg, en ook gereeld na die kliniek geneem. Bridgett sê toe sy en Magdalene onlangs die baby weer vir ’n checkup kliniek toe neem, het ’n nurse die kind uit Magdalena se arms geruk. “Ek het nog aan die nurse gevra waarom sy die kind dan so lelik uit my arms vat. “Haar woorde was dat ek die kind verwaarloos,” sê Magdalena baie ongelukkig. Volgens haar het die nurse­ sommer net daar in die kliniek die maatskaplike werker ingeroep. “Die nurse en die maatskaplike werker het die kind toe daar weggevat. Ek’t toe verneem die kind is in die hospitaal opgeneem. Ná ’n week het die maatskaplike werker met ’n vorm by Magdalena se huis opgedaag en gesê sy moet dit teken. Volgens Magdalena het die vrou nie verduidelik hoekom sy die vorm moet teken nie. Dis nou ’n maand later en Majoné verlang vreeslik na haar kind. Sy het al selfs probeer om haarself om die lewe te bring deur pille te drink. “Ek voel nie meer om te leef nie, want ek verlang na my baba,” het Majoné gesê en in trane uitgebars. Bridgett sê sy voel baie ongelukkig dat die kindjie van haar arme mammie weggevat is. “Ek het elke dag die kind versorg en opgepas, aangesien Majoné in ’n rolstoel sit,” het Bridgett gesê. Volgens haar kon die maatskaplike werker die kind in háár sorg geplaas het, dan is die baby ten minste naby haar ma. Bridgett sê sy gaan fight dat die kind terug in haar ma se sorg geplaas moet word. Marieta Woudstra, maatskaplike werker, het aan Son gesê dat sy nie by magte is om kommentaar te lewer nie. Woudstra kon boonop nie die kindjie en ma onthou oor wie Son haar gevra het nie. “Ek sal met my manager praat en jou dan weer in kennis stel,” het sy belowe. Sy’t egter nie later teruggekom na Son nie. Die kindjie is tans in pleegsorg.