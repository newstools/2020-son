GROOT opgewondenheid het Vrydag in die Stad Kaapstad se kantore onder 500 nuwe wetstoepassers geheers. Die 500 was daar om hulle kontrakte vir permanente poste te onderteken. Dit is die grootste getal beamptes wat die Stad Kaapstad nóg aangevat en ontplooi het, sê JP Smith, mayco-lid vir veiligheid en sekerheid. “Dit is ’n gesamentlike projek van die Stad en die provinsiale regering,” sê Smith. Die projek beloop R1,8 miljard. Van die beamptes is ou hande in die wetstoepassingseenheid, maar het op maandelikse of jaarlikse kontrakte gewerk. Ander is kraakvars met net hulle vier maande opleiding agter die rug. Die opleiding behels dat hulle ook soos polisiebeamptes die strafreg, munisipale verordeninge en landswette moet ken. Verder sluit dit in die hantering van vuurwapens, street survival en ander opleiding wat die manne en vroue in hulle werk gaan benodig. Die beamptes se kontrak het gister begin. Hulle word eers volgende week ná ’n spog-geleentheid in vyf gebiede ontplooi. Die gebiede word eers op dié geleentheid bekend gemaak. Smith sê: “Ons hoop ons kry dieselfde resultate as wat ons in Bonteheuwel gekry het met die ontplooiing van die addisionele 100 beamptes in Junie. “As ons met dié beamptes se hulp die moordsyfer in Kaapstad kan halveer en die Wes-Kaap van die lys van plekke met die meeste moorde kan kry, het ons ons doel bereik.” Twee mans wat reeds ses jaar op kontrak in die eenheid gewerk het, is lede van die span wat inspekteurs geword het. Een van hulle sê: “Dis ons beurt. Ons is lank hier. Ons is dankbaar dat ons vandag permanente kontrakte kan teken en nuwe titels bykry.” ’n Newbie in die eenheid sê hy is excited en reg vir die Kaap se strate. Eerlikheid “Ek wonder net by watter area ek geplaas gaan word,” sê die vars rekruut. Dan Plato, burgemeester van Kaapstad, en Richard Bosman, die Stad se uitvoerende direkteur van veiligheid en sekerheid, het albei die beamptes gemaan om op die nou pad van eerlikheid en harde werk te bly. “En moenie geld van gangsters aanvaar nie,” het Plato gemaan.