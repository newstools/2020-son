IS DAAR ’n mammie of daddy wat dalk hulle eenjarige seuntjie met lang vlegsels vermis? Dan moet jy nou die Kraaifontein Polisie bel. Dit is die hulpkreet van maatskaplike werkers in Kraaifontein nadat ’n seuntjie op 2 Februarie in ’n winkel in Kraaifontein verlate gevind is. Die kind is vier uur lank in die winkel gehou met die hoop dat iemand sou terugkom vir hom. Hy is egter na die polisie geneem toe niemand vir hom gekom het nie. Hy is na ’n plek van veiligheid geneem. Volgens ’n ingeligte lyk dit asof die kind goed versorg is. “Sy wange is vet en hy is gesond. Verder verstaan hy Afrikaans, Engels en Xhosa.” Opeis Die bron sê aanvanklik het hulle gedink die klein meneer is ’n juffrou omdat hy lang, gevlegte hare het. “Iewers moet daar mos iemand wees wat na hom soek en na hom verlang. “Waar is sy mense?” Volgens die Kraaifontein Polisie het niemand nog die kind kom opeis nie. “Dis bitter min dat ’n vermiste kind lewend gevind word. Daarom vra ons dat daar met dieselfde energie waarmee na vermiste kinders gesoek word, na die kind se ouers of familie gesoek sal word,” sê die informant. Enigeen met inligting oor wie die kind of wie sy familie is, kan die Kraaifontein Polisie by 021 980 5500 bel.