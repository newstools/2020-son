DIE wedloop op ’n posisie onder die topvier- spanne in Engeland se Premierliga is eintlik ’n wedloop vir die vierde posisie. Dis omdat posisies een tot drie reeds na ’n uitgemaakte saak lyk met Liverpool (eerste) gevolg deur Manchester City wat ’n voorsprong van sewe punte geniet oor Leicester City in die derde plek. Die Foxes kan ook nie té gerus wees nie, want die vierde geplaaste Chelsea is ook maar net ses punte agter hulle. Dus kan Brendan Rodgers, bestuurder, se Leicester-span nie op sy louere rus nie. Chelsea se huidige vierde posisie beteken dat Frank Lampard op dreef is om ’n fantastiese debuutseisoen te beleef – dis nou as die Blues in dié posisie kan vasbyt om sy Champions League-kwalifikasie vir volgende seisoen te verseker. Spanne soos Manchester United, Tottenham, Sheffield United, Wolves en Arsenal koester natuurlik almal verwagtinge om vierde te eindig, maar wie sal die pyp kan rook? Spurs se baas, Mourinho reken hy “ruik ’n geleentheid” in die wedloop. “Mense vergeet soms dat daar gedugte spanne is wat almal veg om een posisie,” het Mourinho gesê. Sheffield se bestuurder, Chris Wilder, beleef tans ’n fairy tale van ’n debuutseisoen in die EPL. “Bring nog!” is Wilder se reaksie. “Daar is geen beperkings op wat ons as ’n klub kan vermag nie.” Nog ’n verrassingspakkie wat met die groot visse wil swem, is Nuno Espírito Santo se Wolves-span. Hy sê: “ Ons sal alles doen om te push vir die vierde posisie.” – AP