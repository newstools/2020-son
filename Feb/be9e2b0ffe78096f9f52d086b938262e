AL HET hy nie vir Suid-Afrika ’n medalje in atletiek se World Champion­ships gewen nie, voel die verspringer Luvo Manyonga 2019 se teleurstellings baan die weg vir groter sukses. Manyonga, wat in die Paarl grootgeword het, moes laas jaar met ’n vierde plek by die World Champs in Doha, Katar, tevrede wees. Hy was een van die SA span se groot staatmakers vir ’n medalje, want Caster Semenya en Wayde van Niekerk het nie deelgeneem nie. Van Niekerk, wêreldrekordhouer oor 400 m en Olimpiese kampioen, is nog op die herstelpad ná sy kniebesering. Dit blyk egter dat Semenya se dae as internasionale atleet getel is weens die beheerliggaam vir atletiek, die IAAF, se belaglike reëls – vroue met hoë vlakke van manlike hormone moet spesiale medikasie vat om hulle testosteroonvlakke te laat daal voordat hulle kan deelneem. Die verwagtinge vir ’n medalje op vanjaar se Olimpiese Spele in Tokio, Japan, sal dus swaar op Mayonga se skouers rus, maar hy voel hy kan daarmee deal. Oor verlede jaar se ver­tonings sê Manyonga: “Die 2019-seisoen was ’n great een vir my, want ek het as persoon en as atleet gegroei. “Ek het baie geleer oor hoe dinge in sekere seisoene nie altyd vir jou uitwerk nie en dat jy gelukkig moet wees en vir jouself kan sê jy het jou alles gegee. “Dit was ook ’n seisoen waarin ek uitgevind het aan watter dinge ek sal moet werk om te verbeter.” Manyonga sê hy is gelukkig met die vierde plek wat hy by die World Cham­pion­ships behaal het, want sy teenstanders vir medaljes het sterker geword. “Almal kom nou met hulle A game na vore en dit sorg vir great rivalries en bring die beste in ons almal uit. “Natuurlik wil ’n mens altyd wen, maar ek het my alles gegee en ek is gelukkig met die uitslag.” Manyonga was ook vol lof vir die Jamaikaanse verspringer Tajay Gayle, wat in Doha as wêreldkampioen gekroon is. “Hy was nie eens ’n gunsteling nie, maar dis net weereens ’n bewys van die diepte in verspring. En ek hou daarvan om teen die bestes in die wêreld te kompeteer. “Dit laat my ook besef hoe baie harde werk vir my voorlê voordat ek by Tokio sal kan aantree. Maar dis ook my dryfveer en ek glo ek sal gereed wees om my beste te spring,” meen Manyonga.