DIE Stad Kaapstad wil hulle vir die wolwe gooi. Só kla uiters moedelose, bejaarde inwoners van die infor­mele nedersetting Garden City in Mfuleni naby Eersterivier. ’n Inwoner, Paul Joubert (68), sê die City wil nou oumensies wat g’n ander heenkome het nie, van die grond verwyder. Joubert sê hy bly al 15 jaar in die area en hy woon meer as drie jaar al in Garden City. “Hoekom die plek daai naam het, weet ek anyway nie, want hier is geen tuin in sig nie,” kla hy. “Ons is sowat 13 families wat geraak word. Dis meestal oumense wat nie ’n ander heenkome het nie. “ ’n Beampte van die Stad Kaapstad het op ’n dag net kom sê ons moet trek en hy worry nie waarheen ons gaan nie.” Joubert sê sedertdien het hy koorsagtig by hulle plaaslike raadslid om hulp probeer aanklop. “Ek het vir ons raadslid ’n e-pos gestuur waarop hy gevra het dat ek my nommer aan hom stuur. “Dit was voor Kersfees. Sedertdien kry ek hom nie meer in die hande nie. “Wat gaan van ons word? Ek is ’n ou man. Ek mag dalk wit wees, maar die mense aanvaar my hier en ek is een van hulle. Ek het nie ’n ander plek om na toe te trek nie. Dis ál huis wat ek ken.” Landela (76) en Elizabeth Mba (61) lê ook saans en wonder wat van hulle gaan word. Die Mba’s het jare in Makhaza in Khayelitsha gewoon, maar hulle was nog nooit op ’n behuisingswaglys nie. Die couple kan nie so lekker verduidelik hoekom nie. Die gryse Landela verduidelik: “Ons het hierheen getrek om naby ons kinders te wees en huur die shack waarin ons bly.” Elizabeth sê sy’t nie kon dink die lewe sou vir hulle nog swaarder word nie. “Dis donker hier en ons het nie elektrisiteit nie, maar ons maak die beste van ’n slegte saak. “Ek en my man is nie meer jonk nie en ons weet nie waarheen ons sal gaan as die City ons nou hier uitgooi nie.” Die Stad Kaapstad se burgemeesterskomiteelid belas met menslike nedersettings, Malusi Booi, sê hulle weet nie van enige uitsettingsaksie wat teen die betrokke inwoners geneem is nie. Volgens Booi is hulle wel besig om die Garden City-inwoners tydelik te hervestig omdat hulle die informele ruimte waar die inwoners tans bly, in Februarie wil opgradeer. Planne “Die upgrade is daarop gemik om inwoners se lewensomstandighede te verbeter. “Ná volgehoue gesprekke met die Garden City-inwoners, hulle leiers en die projekbestuurskomitee tydens gemeenskapsvergaderings, is daar ooreengekom op die logistieke planne van die projek. “Hierdie ooreenkoms sluit die tydelike verskuiwing van inwoners in sodat die projek voltooi kan word,” het Booi verduidelik. Volgens Booi kan inwoners wat meer duidelikheid verlang, hulle raadslid kontak om antwoorde te verskaf.