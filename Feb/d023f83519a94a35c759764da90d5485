DIE nuutaangestelde wetstoepassingsbeamptes van die Stad Kaapstad het gister hulle vuurdoop gehad toe hulle in Ocean View ontplooi is. Die gebied gaan die laaste weke gebuk onder bendegeweld weens ’n beweerde oorlog tussen die Junky Funky Kids en die Taylor gang. Dinge het vererger toe Emaan Solomons (7) in hulle kruisvuur gewond is en beswyk het. Die gemeenskap het vyf vermeende dwelmhuise aan die brand gesteek. JP Smith, mayco-lid vir veiligheid en sekuriteit, sê die 60 beamptes moes eintlik hulle vuurdoop in Khayelitsha gehad het. “Maar dit maak nie sin om nie jou hulpbronne in ’n gemeenskap wat tans in onrus is, te gebruik nie.” Son het vroeg in dié maand berig oor die 500 wetstoepassers wat hulle kontrakte vir permanente poste by die Stad onderteken het. Van die beamptes is ou hande in die wetstoepassingseenheid, maar het op maandelikse of jaarlikse kontrakte gewerk. Ander is kraakvars met net hulle vier maande opleiding agter die rug. Die beamptes se doel was gister om die polisie en die metropolisie met sigbaarheid in die gebied te bring.