PRESIDENT Cyril Ramaphosa is sorry dat die regering die familie, sowel as die gemeenskap van Elsiesrivier in die steek gelaat het. Die land se nommer een het Dinsdag die ouers van Tazne van Wyk gaan ontmoet om sy simpatie met hulle te betoon. Voor ’n skare van meer as 1 000 het Rama­phosa verskoning gevra dat die paroolstelsel Moyhdian Pangarker op parool vrygelaat het. Die president het dit as ’n “groot fout” beskryf en gesê hy voel die pyn met almal in die gemeenskap. Hy sê: “Ons harte is baie seer saam met julle oor wat met die kind gebeur het. “Die beskuldigde moes nooit op parool vrygelaat geword het nie. “Dis ’n groot fout wat gemaak is en daar is iets verkeerd met die paroolstelsel.” Ramaphosa het onvoorwaardelik sorry gesê en het ook verwys na gender­geweld. “Dit moet tot ’n einde kom,” het hy gesê. Maar net daar is Ramaphosa in sy spore gestop toe mense vir die doodstraf begin dreunsing het. Ramaphosa het nie oor dié eis gepraat nie, maar wel oor die Suid-Afrikaanse grondwet. “Ons gaan seker maak daar word na die parool-issue gekyk sodat so iets nooit weer kan gebeur nie.” Die gemeenskap wou ná ’n rukkie nie meer jammer hoor nie en het aanmerkings gemaak oor hoe die president dieselfde speech laas jaar gebruik het toe betogings oor femicide die land geruk het. Stukkend ’n Antie in die skare het haar stem verhef en geskrou: “Dié woorde word net weer gesê sodat mense kan stilbly! Hou op k*k praat!” Nellie Mpassi, ’n familievriendin, sê sy is baie bly dat die president uitgekom het na die gemeenskap, maar sê sy soek nog antwoorde. “Ons is stukkend geskeur, veral omdat die beskuldigde op parool uit was. “Toe ons ver­lede jaar gemarch het, het hy belowe dinge gaan nie meer so wees nie. “Ons wou antwoorde gehad het, maar ons is weer dieselfde ding gesê.”