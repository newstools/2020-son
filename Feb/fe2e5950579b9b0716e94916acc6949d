DIE battle van die los­skakels behoort een van die deurslaggewende faktore te wees wanneer die Stormers en die Bulls mekaar Saterdag op Nuweland pak. Die Stormers kan staatmaak op die uitbundigheid van die dinamiese 21-jarige Damian Willemse. Daarteenoor kan die Bulls die ervaring van die 35-jarige Morné Steyn gebruik om hulle aartsvyand vir die eerste keer in nege probeerslae in die skadu van Tafelberg ore aan te sit. Sedert 2005 het Steyn ’n allemin­tige 124 keer vir die Bulls uitgedraf. Die veteraan van 66 toetse spog ook met 109 games vir Stade Français. Hy het ses jaar by die Franse klubspan deurgebring. Laas week het hy in Durban teen die Sharks in die nr. 10-trui ’n suksesvolle comeback vir die span van Pretoria gemaak. Die Bulls het die wedstryd met 15-23 verloor, maar Steyn het sy span met vier strafdoele en ’n skepdoel die hele tyd in die game gehou. Steyn het gewys hy hou nie net met sy dodelike skopvoet ’n gevaar in nie, hy kan ook op die aanval ’n bedreiging inhou as sy span hardlooprugby wil speel. Norman Laker, die Stormers se ver­dedigingsafrigter, het Steyn vandeesweek beskryf as ’n losskakel van gehalte wat by enige situasie kan aanpas. “Ons kan nie bekostig om penalties af te staan nie. “Wanneer dit gebeur, kom die Bulls in jou halfgebied en plaas jou met tradisionele Bulls-rugby onder druk.” Steyn se eweknie by die Stormers is 14 jaar jonger as hy. Sedert 2017 het Willemse 30 keer vir die Stormers uitgedraf. Hy het net ses toetse vir die Bokke agter sy naam. Willemse se sterk punte is sy puik voetwerk en sy vermoë as spelskepper. Hy en Herschel Jantjies vorm ’n opwindende skakelpaar. Dié twee was laas jaar lid van die Bokke se suksesvolle World Cup-veldtog in Japan. Hulle speel tans met groot selfvertroue agter ’n dominerende pak voorspelers. Die twee word as die toekoms van Suid-Afrikaanse rugby beskou. In Manie Libbok het die Bulls ook ’n jong losskakel met dieselfde soort vaardighede as Willemse. Libbok het die vermoë om die beste te kry uit die Bulls se opwindende agterspelers, onder wie Rosko Specman, Warrick Gelant en Cornal Hendricks. Pote Human, afrigter van die Bulls, het die opsie om Libbok ook aan te wend.