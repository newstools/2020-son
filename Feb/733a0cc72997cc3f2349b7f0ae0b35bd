TWEE van die land se rugby­unies is opgewonde oor die nuwe formaat van die land se voorste klubkompetisie, die Gold Cup. Son het met die Suidweste­like Distrikte (SWD) en die Oostelike Provinsie (OP) oor die kompetisie en nuwe formaat gesels. SA Rugby stel vanjaar ’n formaat soortgelyk aan dié van die Engelse FA Cup op die proef. Altesaam 144 klubs sal deelneem aan dié kompetisie, wat van einde Maart tot September plaasvind. “Ons is baie opgewonde oor die toernooi,” sê Veda Manie, SWD se waarnemende uitvoerende hoof. “Dit gee meer klubs die geleentheid om op ’n hoër vlak mee te ding – klubs wat tradisioneel nie sulke geleenthede gekry het nie. Ons is opgewonde en die klubs is opgewonde, so almal sien uit daarna.” SWD sal sewe spanne in die Gold Cup hê. Die huidige kam­pioen is reeds verseker van sy plek. Volgens Manie sal die unie op 7 Maart ’n bestuursvergadering hê waarop die res van die deelnemers bepaal sal word. Daar kan stellig verwag word dat hulle top-sewe-spanne van verlede jaar aan die Gold Cup sal deelneem. Thando Manana, algemene bestuurder van die Oostelike Provinsie Rugbyunie (OPRU), dink die verandering aan die Gold Cup-kompetisie kan net goed wees. “Dit gaan hopelik die klubstruktuur verbeter. “Dit sal klubs en afrigters aan ’n professionele vlak van afrigting blootstel. Dit kan die spelers in die lang termyn net help.” Volgens Manana is daar altyd die gevoel dat klubspelers onfiks is. Hy voeg by: “Met kwaliteit-afrigting, wat die speler blootstel aan dinge soos die af- en voor­seisoen, sal die standaard net gelig word.” Manana noem ook die voorbeeld van Garth April. Hy het in 2015 saam met Durbell die Gold Cup verower. Daarna het die Sharks hom gekontrakteer. Hy speel tans vir die Sunwolves in die Super­rugby-kompetisie. “Daar is moontlik baie Garth Aprils daar buite wat net sal baat vind by die nuwe stelsel. Dit sal goed wees vir Suid-Afrikaanse rugby,” aldus Manana.