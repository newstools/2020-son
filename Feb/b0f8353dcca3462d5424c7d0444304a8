FAMILIELEDE van Tazne van Wyk (8) is ontsteld dat Moyhdian Pangarkar nou lekker in die tronk kan eet en slaap terwyl hulle met 'n groter hartseer moet deal. Pangarker verskyn Vrydag in die Goodwood-landdroshof op klagte van onder meer ontvoering en moord. Tazne se lyk is Donderdagoggend in 'n stormwaterdrein buite Worcester gevind. Pangarker se arrestasie en die daaropvolgende ondervraging het daartoe gelei dat hy aan die polisie gaan uitwys het waar haar lyk gevind kan word. Samantha Viljoen, Tazne se antie, sê sy kan nie glo dat haar geld en anders se tax nog na hom gaan nie. "Nou kan hy op dieselfde mense, wie se kind hy dood gemaak het, se belastinggeld lewe, dis nie reg nie." Viljoen wou ook weet wat sê pres. Cyril Ramaphosa nou. "Almal wat 'n hand daarin gehad het om daai man vry te laat. Ek hoop julle slaap nie en ek hoop God gaan julle in die hande kry. "En jy gemors wat onse kind doodgemaak het, God gaan jou in die hande kry. Al is dit nie nou nie, jy gaan in die hande gekry word. "Nou staan hulle almal en kyk die nuus en sê jammer vir die famiie. Wat beteken jammer. Julle moes hom nie vrygelaat het nie."