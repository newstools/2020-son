NET R5 om ’n allemintige R114 miljoen te wen. Iemand in Roodepoort, Gauteng, het Dinsdagaand se groot PowerBall gewen. Die gelukkige persoon het R114 580 902,70 losgeslaan. Dit is die eerste jackpot van die jaar wat meer as R100 miljoen uitbetaal. Die wennommers was 3, 15, 23, 37, 45 en die bonusbal was 18. Khensani Mabuza, woordvoerder van Ithuba, sê die wenner het nog nie hulle kantoor gekontak nie. “Ons hoop die persoon kom gou na vore. Met so ’n groot jackpot moet die persoon uitkom. Ons vra altyd mense wat kaartjies koop, om te kyk of hulle gewen het.” Volgens Mabuza is die wenkaartjie reeds goed­gekeur. “Die volgende stap is om trauma counselling aan die wenner te gee omdat die bedrag so groot is – soveel geld verander ’n mens se lewe. “Finansiële advies word ook gratis verskaf.” Die PowerBall Plus is nie gewen nie. Dit staan oor tot môre en beloop na­genoeg R40 miljoen. In Augustus 2019 het ’n man wat by ’n Spar in Groot-Brakrivier ’n kaartjie gekoop het, ’n heerlike R141 miljoen gewen. Hy was in die Mosselbaai-omgewing met vakansie. Die grootste PowerBall wat al gewen is, was verlede jaar in Februarie. ’n Man in Goodwood, Kaapstad, het toe R232 miljoen ryker geword. Op 25 Januarie het iemand die Lotto Plus 2 gewen. Die boerpot was toe R6,3 miljoen. Op 15 Januarie het iemand R4,1 miljoen gewen met die Lotto Plus 1. Op 8 Januarie het R13,8 miljoen ’n nuwe huis gekry.