GROOT drama het gister buite die Bellville Landdroshof uitgebreek toe die vermeende baba­steler Karabo Tau verskyn het. Tau word daarvan verdink dat sy Asanda Tiwane se twee maande oue tweelingseuntjie Kwahle­lwa ontvoer het. Ondersteuners van Tau en Tiwane het mekaar gister met pangas, hamers, swepe, bakstene en bottels bygedam. Tiwane se ondersteuners het na bewering by die hof moetie gebrand. ’n Geskel en pandemo­nium was aan die orde van die dag terwyl die strydende groepe wapens na mekaar geswaai het. Landdros Charles Scott sal binnekort beslis of Tau bail gaan kry. Die staatsaanklaer, Tobi­nceba Matrose, het gister in betoë gesê hy is steeds nie daarvan oortuig dat Tau ’n onskuldige, eer­like mens is nie. Hy het aan die hof gesê die saak moet baie ernstig opgeneem word, want elke vier uur verdwyn ’n kind in Suid-Afrika. Hy het selfs na die vermiste Tazne van Wyk (8) se saak te verwys. Matrose het gesê: “Dit is ’n ernstige saak, dié. “Kom ons begin vandag om dit tot ’n einde te bring. Ontvoerings is soos ’n kanker in ons gemeenskappe. “In hierdie geval is iemand gearresteer. “Ons moet hulle wys dat hulle nie sommer net so daarmee kan wegkom nie. “Daar is baie daar buite wat nog glo dat Karabo ’n engel is. “Ek het haar die geleentheid gegee om met die waarheid uit te kom, maar sy wou nie. Ek het probeer.” Matrose het aan die hof vertel hoe hierdie saak die gemeenskap in twee geskeur het. Hy het gesê as hy na die swaaiende posters buite die hof kyk, kan hy sien hoe graag mense wil hê die kind moet gevind word. Terugkom Die staatsaanklaer het bygevoeg: “Daar gaan elke dag gebede uit dat die kind lewend terugkom. “Ons het iemand hier wat nie die waarheid wil vertel nie. “Sy gee voor sy is gedwing om ’n verklaring af te lê, maar dis in haar eie handskrif gedoen.” Matrose het verder gegaan deur aan te voer Tau is lid van ’n sindikaat en dat die skoolkind nie alleen opgetree het nie. Die saak gaan vandag voort.