MAAK of breek! Die Proteas, onder leiding van ’n nuwe afrigterskorps en kaptein, het môre die kans om vir die eerste keer dié seisoen ’n reeks­oorwinning te behaal. Hulle T20-reeks teen Australië is gelykop (1-1) ná wedstryde op die Wanderers en St. George’s Park. Die beeldskone Nuweland in Kaapstad is môre die toneel vir die decider. Mark Boucher (afrigter) en Quinton de Kock (kaptein) het in Desember en Januarie die onderspit gedelf teen Engeland in die toetsreeks en T20-reeks. Veldwerk Die ODI-reeks teen die bleekbene is met 1-1 gedeel. Teen die Aussies het hulle Vrydagaand lelik kleigetrap. In die Baai het hulle ook vir groot gedeeltes van die wedstryd tweede viool gespeel. Goeie boulwerk deur Lungi Ngidi, Kagiso Rabada en Anrich Nortjé, asook skitterende veldwerk op die grens, het egter die knoop aan die einde in ’n propvol St. George’s Park deurgehak. Ngidi lyk deesdae weer fiks en het geskitter met boulsyfers van 3/41. Hy het die paaltjies van Aaron Finch, Alex Carey en Mitchell Marsh ingeoes. Ngidi het met spoed geboul, maar dit ook afgewissel met goeie stadiger balle. “Elke oorwinning tel,” het Ngidi ná die wedstryd gesê. “Hulle het baie goed in die eerste wedstryd gespeel en ons heeltemal uitoorlê. “Ons het geweet ons moet veg om die reeks lewend te hou. Dis altyd goeie mededinging met die Aussies en dié oorwinning het die mood in die kamp nou lekker gelig.” Die Proteas het in die Baai met ses spesialiskolwers, ’n veelsydige speler en vier boulers gespeel. Dit het uiteindelik gewerk, maar kan boemerang as een van die boulers ’n af dag beleef. Nie Rassie van der Dussen, David Miller óf Pite van Biljon boul nie. Faf du Plessis span weens ’n skouerbesering reeds jare nie meer sy bybreke in nie. Reeza Hendricks het net een paaltjie in ODI’s op sy kerfstok. David Warner en Steve Smith gaan gewis wil in-cash as De Kock genoodsaak word om Hendricks se wegbreekballe in te span.