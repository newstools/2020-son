VIR Ajax Cape Town en Kaapstad se onthalwe moet die klub se bestuur so min moontlik aan sy afrigtingspan torring. Nuus uit Ikamva se wandelgange is dat Ajax se assistent, Calvin Marlin (43), voor in die koor is om die hot seat as nuwe head coach in te neem. Dit volg natuurlik nadat Ajax se coach, die Nederlander Andries Ulderink, onlangs ’n bom gelos het deur te bedank. Ulderink se drastiese besluit kom nadat sy landgenoot en Ajax se hoof van jeugontwikkeling, Hans Vonk, geskors is oor wangedrag teenoor sy seniors by Ikamva. Dít het Ajax se eienaar, Ari Efstathiou, genoop om aksie te neem. Vonk is geskors, en dít het nie lekker afgegaan by Ulde­rink nie. Dis duidelik Ulderink het ’n baie tight bond met Vonk – hy het sy pos as head coach net so opgegee in solidariteit met Vonk. Ulderink se besluit kom op ’n verkeerde tyd van die seisoen. Ajax jag promosie terug na die Premiersokkerliga (PSL). Met 10 wedstryde oor gee die Urban Warriors nog die pas aan. Hulle is drie punte voor Utho­ngathi, wat tweede is. Dis waarom Ajax sy span so min moontlik moet ontwrig. Passievol Veral die voormalige Ajax-verdediger Dominic Isaacs glo Marlin is meer as bekwaam om die leisels oor te neem. Isaacs en Marlin was destyds spanmaats by Ajax. Hulle het die Rothmans Cup in 2000 gewen. “Ek dink nie daar is ’n beter kandidaat as Marlin om Ajax vorentoe te vat nie,” het Isaacs uitgewys. “Marlin het ’n goeie karakter en hy is passievol oor die game. “Hy was Muhsin Ertugral se assistent en is die afgelope drie seisoene by die span betrokke.” Die 37-jarige Isaacs reken dit gaan ook belangrik wees dat Ajax se bestuur die nodige vertroue in Marlin bewys. “Dis ’n goeie move, want nou kan Marlin uit Andries se skadu kom,” het Isaacs gesê. Respek “Hulle moenie nou inmeng met sy spankeuses en taktieke nie. Daar is geen excuse om hom nie die nodige space en support te gee nie. “Die ding is: Assistente kry nie die nodige krediet en respek vir hulle bydrae en impak nie. “Hoor jy ooit van Shaun Bartlett by Kaizer Chiefs? Nee! Maar hy is daar en hy werk daagliks met die spelers. “Dis net een van daai dinge van die game, weet jy.” Isaacs, wat as junior by Ajax tande gesny het, het erken hy sal in sy skik wees as Ajax die liga en promosie tot die PSL wen. “Kyk, die hele ding is groter as net individue. “Ajax is ’n groot klub en hy behoort in die topliga te speel,” het hy gesê. “Dis ook belangrik vir die personeel, wat al jare lank lojaal is teenoor die klub. Hulle verdien dit, asook die Kaap. “Hier is te veel talent, en dít is waarom Ajax na die PSL moet terugkeer.”