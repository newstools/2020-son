MAAK jou reg vir nog baie donker dae. Dis die boodskap van Eskom se nuwe CEO, André de Ruyter. De Ruyter sê die besluit om beurtkrag weer eens in werking te stel, is nie ligtelik geneem nie. Eskom het sedert September 2019 beurtkrag vir 21 dae op Suid-Afrikaners afgedwing. Fase 2 is die afgelope naweek in werking gestel. De Ruyter sê baie van Eskom se kragstasies is besig om te breek soos nog nooit in sy geskiedenis nie. Die kragverskaffer kan geskeduleerde instandhouding daarom nie verder uitstel nie. Volgens De Ruyter moes Eskom die afgelope feestyd geskeduleerde instandhouding van kragstasies uitstel weens die onverwagte breek van baie ander. Spertyd De Ruyter vra om verskoning vir die ongerief wat almal landwyd weens beurtkrag ervaar, maar waarsku mense sal dit nog die res van die jaar moet verduur. Hy gee homself egter ’n spertyd van 18 maande om van beurtkrag ontslae te raak. Fin24 berig verder De Ruyter sê die privaatsektor sal nie by die bestuur van Eskom betrokke wees nie. Eskom sal drie rade aanstel om sy drie nuwe afdelings – opwekking, transmissie en distribusie – afsonderlik te bestuur. Intussen het die termyn van die CEO van die Suid-Afrikaanse Instituut vir Geoktrooieerde Rekenmeesters, Freeman Nomvalo, wie se taak dit is om Eskom te herstruktureer, verstryk. De Ruyter sê ook hy is nie bewus van enige gesprekvoering oor die verlenging van Nomvalo se kontrak nie.