LADISMITH. – So byna-byna het Nigel Cupido, balju van Oudtshoorn, Kannaland se munisipale voertuie opgeskep. Dit volg nadat Molly-Ann Smith, ’n Amerikaanse toeris, haar enkel op ’n stukkende sypaadjie beseer het. Smith het toe in 2006 ’n eis van meer as R1 miljoen teen die raad ingestel. Laas week moes die skuld vereffen word. Die nuus het soos ’n Karoo-veldbrand deur Kannaland versprei en mense wou weet of dit waar is. Fyn voetwerk van Reynold Stevens, die munisipale bestuurder, het egter daartoe gelei dat die voertuie nou weer almal safe is. Versuim Hoewel die raad die eis teengestaan het, het die hooggeregshof die eis toegestaan ten gunste van Smith, met koste. Volgens Stevens het die raad ná die hof­beslissing besluit om te appelleer. Maar volgens Stevens het die vorige munisipale bestuurder, nagelaat om regsverteenwoordiging aan te stel. “Die raad het wel gepoog om skadebeheer toe te pas, maar die feit dat onderhandelinge oor twee vastelande moes plaasvind, het die saak bemoeilik.” Smith wou nie afbetaling aanvaar nie en die raad moes taktiese besluite neem. Daar is ’n reëling met die balju gemaak om ’n sekere bedrag te betaal om die beslaglegging te keer. In ’n Facebook-inskrywing op die raad se blad word nou aangedui dat beplan word om ’n hersieningsaansoek by die hooggeregshof om die geld terug te eis.