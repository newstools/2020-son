GEREGTIGHEID vir baba Jeremiah Ruiters sleep alweer voete. Die voorvonnisverrigtinge van Abigail Ruiters en Ameerudien Peters is wéér uitgestel. Dit sal na verwagting later die maand hervat. Die verhoor sou gister gedien het in die Wes-Kaapse hooggeregshof, waar die twee al amper twee jaar hof loop vir die mishandeling van en moord op Ruiters se seun. Ruiters en Peters verskyn nou eers weer op 26 Mei in die hof. Dit is nie duidelik of hulle gister in die hof verskyn het nie, maar regter Mo­nde Samela se regis­trar het die nuwe datum bevestig. Die twee is laas jaar al skuldig bevind op verskeie klagte. Peters is skuldig bevind aan die mishandeling en verkragting van en moord op klein Jeremiah. Ruiters is skuldig bevind aan die kindermishandeling van haar eie babaseun. Albei is onskuldig bevind aan die mishandeling van sy twee ouer sussies. Ruiters is intussen vrygespreek op die ander klagte. Samela het in sy uitspraak verlede jaar aan Ruiters gesê haar getuienis was onbetroubaar. Ook dat sy oneerlik en ongeloofwaardig was en dat sy self erken het sy is nie ’n goeie ma nie. “Jy het versuim om Jeremiah te beskerm. “Jy het die beskuldigde toegelaat om die slagoffer te misbruik. “Jy het getuig dat jy jou kind gebad het, maar nie die beserings gesien het nie. “Dit is onwaarskynlik dat ’n ma wat vir haar kind omgee nie die beserings sou gesien het nie. Verlief “Jy het ’n wetlike plig gehad om jou kind te beskerm, maar jy het dit nie gedoen nie omdat jy jou blind gehou het omdat jy verlief was op beskuldigde nommer een.” Die kind se dood is volgens die staatspatoloog dr. Marna du Plessis veroorsaak deur veelvuldige beserings aan sy liggaampie en die gevolge daarvan. Jeremiah is op 12 Junie 2017 in die Factreton-kliniek dood verklaar nadat Peters met hom daar opgedaag het. 