BOLAND Krieket het dié naweek sy nuwe gekontrakteerde senior provinsiale spelers bekendgestel. Christiaan Jonker (33), het in 2018 in twee ODI’s en twee T20’s vir die Pro­teas gespeel en is een van die nuwe gesigte in die groep van 11. Jonker is ’n middelorde-kolwer wat daarvoor bekend is dat hy die bal hard en ver kan slaan. Hy het aan die einde van die 2018-’19 seisoen vir die Warriors franchise-krieket gespeel, maar het die afgelope seisoen senior provinsiale krieket vir Suid-Westelike Distrikte gespeel. Craig Alexander, ’n bouler wat vir onder andere die Cobras, Lions en Dolphins gespeel het, is die ander senior speler in die groep. Hy en Zac Qwabe sal waarskynlik die boulwerk open met laasgenoemde wat na die Boland terugkeer van KwaZulu-Natal af. Jonker lei ’n belowende kolflys met Ruan Terblanche, Fritz de Beer en Warwick Abrahim van Robertson aan die spits. Reeve Cyster, Cebo Tshiki en Sinalo Gobeni sal ook hul merk wil maak. Die draaiers in die groep is die bybreker Junaid Dawood van die Westelike Provinsie en van Limpopo die hotklou Siyabonga Mahima, wat volgende seisoen op Boland Park gaan speel. James Fortuin, uitvoerende hoof van Boland Krieket, is in sy noppies met die groep. Hy sê: “Ek is veral ingenome met die promosie van Gaffie en Ziyaad na franchise-krieket (Isma-eel Gafieldien en Ziyaad Abrahams het kontrakte met die Cape Cobras). Ons rol is om spelers vir die Suid-Afrikaanse krieketpyplyn te lewer. Dit is ’n rol waarin ons tans baie suksesvol is. Ons wens hulle alle voorspoed toe en ek wens ook die spelers wat om verskillende redes weg is, alles van die beste toe met hulle loopbane.” Fortuin het ook gister aan Son bevestig Boland gaan die voormalige SA o. 19-snelbouler Rabian Engelbrecht inspan. Die 27-jarige Engelbrecht was die laaste paar seisoene vir die Paarl in aksie en is bekend vir vinnige, aggressiewe boulwerk. Boland se senior provinsiale groep is: Craig Alexander, Zac Qwabe, Christiaan Jonker, Ruan Terblanche, Junaid Dawood, Cebo Tsiki, Fritz de Beer, Sinalo Gobeni, Siyabonga Mahima, Warwick Abrahim en Reeve Cyster