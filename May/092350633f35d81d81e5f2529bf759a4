’N VERKEERSBEAMPTE van die Wes-Kaap se naweek- en toekomsplanne is Vrydag in die wiele gery toe sy met R1 700 se drank in haar werksmotor betrap is. Lt. Kol. André Traut, 'n polisiewoordvoerder, sê die beampte is Vrydagmiddag net buite Vanrhynsdorp vasgetrek. Na wat verneem word het sy die drank in Bitterfontein aangekoop en was die eindbestemming Vredendal. Daar word ook vermoed dat sy vir haar en van haar vriende gaan stock het. Die polisie in Vanrhynsdorp het ’n tip-off gekry en vir Danielle Gous (31) op die N7 buite die dorp ingewag. Daar is sy en nog ’n kollega deur die polisie afgetrek. Volgens ’n polisiebron is hulle herhaaldelik gevra of daar enige onwettige items in hul voertuig was voor die polisie hulle boot deursoek het. Daar het hulle op twee kiste lang biere en sterk drank en twee bokse Namaqua-wyn afgekom. Gous is aangekla en die polisie het beslag gelê op die ampsmotor wat sy bestuur het. Traut sê die beampte is aangekla vir die oortreding van die Rampbestuurwet. Sy is op waarskuwing vrygelaat en sal na verwagting op 21 Mei in die hof in Vredendal verskyn. Son verneem dat sy intussen bedank het. Die bedanking kon nie bevestig word nie. 