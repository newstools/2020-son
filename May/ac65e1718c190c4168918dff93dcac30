ASHLEY Johnson het ’n aanbod van die Bulls van die hand gewys. Die voormalige Springbok-losvoorspeler het verkies om by die Engelse klub London Wasps te bly. Die 33-jarige wat ook haker kan speel, het in 2012 die Cheetahs verlaat om hom by die Wasps aan te sluit. Johnson het ’n plek in die Bokke se World Cup-groep in 2011 misgeloop. Toe Jake White, die Bulls se nuwe direkteur van rugby, spelers Pretoria toe wou lok, was hy een van die eerstes. Die boorling van Wynberg in die Kaap het egter die geleentheid van die hand gewys omdat hy nie sy gesin wou ontwrig deur na Suid-Afrika terug te keer nie. Sy enigste drie toetse het hy in die 2011 Drienasies-reeks onder Peter de Villiers gespeel. Al het hy destyds ’n uitstekende peil gehandhaaf, is hy nie oorweeg vir die groep wat daardie jaar na die rugbyskouspel in Nieu-Seeland gereis het nie. Versterk Die seun van die voormalige Saru-stut Archie Johnson het sedert 2012 ’n allemintige 111 games vir Wasps gespeel. Hy het nog ’n jaar oor op sy kontrak met Wasps. Hy is ook geoormerk vir ’n afrigterspos by die Engelse Rugbyvoetbalunie (RFU) wanneer hy besluit om sy stewels op te hang. Sedert hy hom in Maart by die franchise van Pretoria-aangesluit het, probeer White om die Bulls met ervare spelers te versterk. Die heelagter Gio Aplon (37) het hom Woensdag by die franchise aangesluit. Die stut Marcel van der Merwe (29) het ook ná vier jaar by die Franse klub Toulon besluit om na Loftus Versfeld terug te keer.