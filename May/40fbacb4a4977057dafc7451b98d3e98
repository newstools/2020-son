DIE WBC-kampioen, Tyson Fury, weier volstrek om Deontay Wilder $10 miljoen (R185 miljoen) te betaal om opsy te staan sodat hy Anthony Joshua vanjaar nog kan pak om die wêreld se swaargewigtitel te verenig. “Nee, ek gee hom eerder weer ’n helse pak slae as om hom soveel geld te betaal. Dis absolute malligheid,” sê hy. Dit sal die derde keer wees dat Fury en Wilder mekaar pak, terwyl Anthony Joshua nou vir lief sal moet neem dat hy geen ander keuse het as om sy verpligtinge in Oktober teen Kubrat Pulev na te kom nie. Joshua het ook gehoop om Fury vanjaar nog aan te durf. Fury wil Wilder nou van sy lyf af kry sodat hy Joshua twee keer in 2021 kan pak. “Ek gaan Wilder eens en vir altyd op sy plek sit sodat ek op Joshua kan begin fokus. “Ek hoop om Wilder die einde van die jaar te pak,” sê hy. Joshua se promotor, Eddie Hearn, het ook reeds gesê die kanse is goed dat Fury en Joshua volgende jaar twee keer sal kragte meet. Fury sê sy kragmeting teen Joshua sal “die grootste in wêreldboks se geskiedenis wees” omdat dit twee onoorwonne Britte is wat mekaar pak. “Ek gaan Joshua behoorlik afslag. Dan kan dit aanvaar word dat hy ’n tweede geveg sal vra,” sê hy.