ASHTON. – Daar is nie meer oorskietkos in dromme waar motoriste gewoonlik tussen Robertson en Ashton aftrek nie. Bergies wat in die omgewing bly, was altyd baie gelukkig om nog ietsie in kosbakkies te kry wanneer mense hul oorskiet in daai dromme gegooi het. Gister tydens Moedersdagvieringe het ’n bergie in die dromme gaan snuffel vir ietsie om aan te kou. “Ag, as my ma nou nog geleef het, kon ek by haar aan tafel gaan sit het en dan het ek lekker braai-aartappels gekry soos sy dit vir my voorberei het,” vertel die bergie na aan trane. Geken Volgens hom hou die karre nie meer hier stil nie. “Die mense het my al geken en dan van hul oorskietkos en ook half gedrinkte koeldranke vir my gegee,” sê die arme man. “Mense mag mos nou nie tydens die lockdown travel nie. “Ek verstaan, miskien gaan dit ook eendag tot ’n einde kom,” voeg hy hoopvol by. Volgens hom het hy hom ook onlangs by ’n plaas­like kliniek laat toets. Die ou sê dat hy negatief is en skarrel elke dag rond om ietsie te eet. Hy sê as die cops by hom stop, verduidelik hy aan hulle dat hy vir sy daaglikse kos skarrel. Hy sê dat hy tydens die lockdown eenkeer toegesluit is en ’n boete van ’n R1 000 gekry het.