LYLE Peters, produk van Wits se akademie, was mans genoeg om te erken hy het regrets oor sekere besluite wat hy in sy loopbaan gemaak het. Die ervare 29-jarige striker wat nou op die Ubuntu Akademie se boeke is, het as jongeling by amateurklubs soos Strandfontein in Mitchells Plain baie belofte getoon. Verwagtinge was dat die Kapenaar diep spore sou trap – veral toe die Urban Warriors hom in 2009 opgeraap het. Dinge het egter nie vir Peters uitgewerk nie. Ná drie jaar by Ikamva het hy Ajax net twee keer in die Premierliga en een keer in ’n Nedbank Cup-stryd verteenwoordig. Daarna het klubs in laer ligas, soos African Warriors, Bay Stars, Ikapa FC en ASD Akademie, hom ’n lifeline gegee, maar een ding wat hy nooit gedoen het nie, was om tou op te gooi nie. “As ek terugkyk na my loopbaan en my tyd by Ajax, is daar sekere dinge wat ek berou,” het Peters gebieg. “As ek net dít of dát gedoen het of geluister het na die advies wat gegee is ... Maar jy is mos jonk en jy wil mos dinge op jou eie doen. “Maar kyk, dit was ’n goeie leerkurwe en ervaring om by Ajax se setup te wees, wat een van die beste akademies is. “En ja, daar ís beloftes gemaak, soos dat as jy aanhou hard werk, soos jy gedoen het, jy jouself in die PSL sal bevind. “En binne drie maande hét dit gebeur. “Alles wat ek gedoen het, het ek probeer reg doen. “Natuurlik het my minuscus injury nie my loopbaan gehelp nie, maar dis water onder brug. “Dis nie asof my loopbaan geheel en al ’n flop is nie. Dis my passie en ek sal speel totdat ek nie meer kan nie,” het hy bygevoeg. Peters het in 2015 ook ’n stint in Saoedi-Arabië met Al-Oruba geniet. “Ek het nogal van my beste sokker daar gespeel, maar dit was ook maar moeilik, veral in die begin, want ek het op right wing gespeel. Vasgeval “Toe ons main striker beseer word, het ek sy posisie ingeneem. In 6 wedstryde het ek 10 doele aangeteken. Ek het 36 van die span se 40 stryde daai seisoen gespeel.” Peters het laas seisoen met Steenberg United in die promosie-playoffs van die Tweede Liga teen JDR Stars vasgeval. Tog het hy promosie gewen tot die Eerste Liga.