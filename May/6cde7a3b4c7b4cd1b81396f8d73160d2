KEAGAN Johannes, die belowende jong skrumskakel van die Bulle, gaan nog ’n ruk langer die skare op Loftus Versveld vermaak. Sien, dié 20-jarige boorling van Mamre het ’n verlenging van sy huidige kontrak met die Bulle onderteken wat hom tot die einde van die 2021-seisoen in Pretoria sal hou. Hy is een van die drie skrumskakels in die Bulle se senior groep. Die Springbokke Embrose Papier en Ivan van Zyl is die ander twee. “Ek is baie bly dat ek my kontrak met die Bulle kon verleng,” het hy gister vanuit sy ouerhuis in Mamre laat weet. “Ek het my junior rugby by die Bulle gespeel en ook skoolgegaan by Garsfontein in Pretoria. Ek is ook baie opgewonde om saam met coach Jake White te werk. “Hy het ’n baie hoë profiel, geniet wêreldwyd aansien en het al so baie in die spel vermag. Daar is ook ’n hele paar bekende spelers wat terugkom Loftus toe, so ek sien daarna uit om saam met hulle te kan oefen en speel.” White het die Spring­bokke tot die 2007-Wêreldbeker-kroon gelei. En sedert hy in Maart die Bulle se direkteur van rugby is, het hy geen gras onder sy voete laat groei nie en verskeie nuwe signings onthul. Dit spreek dus boekdele van Johannes se reputasie dat White hom as deel van sy planne beskou. Hy sou natuurlik nie veel van Johannes gesien het nie, so die jongeling moet hoog aangeslaan word deur die ringkoppe by Loftus. Johannes is deeglik bewus daarvan dat hy groot skoene het om vol te staan. Leer “Die fondasie is reeds vir my hier gelê deur legendes soos Fourie du Preez en Joost van der Westhuizen. Ek kyk ook op na iemand soos die All Blacks se Aaron Smith, wat ’n briljante skrumskakel is. “Ek probeer maar van alle skrumskakels leer en probeer dit dan in my game inbring. “Ek het ook verlede jaar baie by Ivan geleer en hy was baie gewillig om sy kennis met my te deel in die tyd toe Embrose by die Sharks was.”