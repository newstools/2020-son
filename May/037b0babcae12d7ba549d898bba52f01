SUPERRUGBY in Nieu-Seeland gaan binnekort weer aan die gang kom. Dit is wanneer die land sy Covid-19-reëls gaan verslap. Jacinda Ardern, premier van Nieu-Seeland, het gister gesê dat kroeë, kleinhandelaars en skole ook heropen gaan word. Ardern gaan Maandag aankondig dat Nieu-Seeland na vlak 2 sal skuif. Die Kiwi’s sal dan aansienlik meer vryheid hê as wat hulle sedert die einde van Maart ervaar het. Terwyl sy benadruk het dat daar nog geen besluit geneem is nie, erken Ardern Nieu-Seeland se sukses met die bekamping van die pandemie plaas dié land in ’n goeie posisie om die maatreëls versigtig te verslap. Bevolking Sy sê: “Ons sien ons as halfpad teen Everest af. Niemand wil weer boontoe gaan nie, maar ons sal versigtig moet wees, want die afdraand kan dalk nog gevaarlik wees.” Nieu-Seeland het ’n bevolking van 5 miljoen mense. Daar is tot dusver altesaam 1 489 Covid-19-gevalle bevestig en net 21 sterftes. Die aantal nuwe gevalle ??sedert 14 April is in enkel­syfers. Gister is net een nuwe besmetting aangemeld. Op vlak 2 word die protokol vir fisieke distansiëring nie so streng toegepas nie. Dit maak ’n kontaksport soos rugby moontlik. “Op vlak 2 sal professionele sport plaaslik hervat word,” sê Ardern. “Die Superrugby-kompetisie en Netballiga het reeds bevestig hulle wil graag met plaaslike kompetisies begin. Bly “Dit sal vir groot opwinding sorg,” voeg Ardern by. Nieu-Seeland se vyf Superrugbyspanne is sedert die aanvang van die lockdown buite aksie. Die beheerliggaam van die spel sê sodra hy die groen lig kry, sal hy binne vier weke weer in aksie wees. “Ons is baie bly vir die fans dat ons moontlik weer rugby van gehalte volgende maand op ons TV-skerms sal hê,” het Mark Robinson, uitvoerende hoof van die Nieu-Seelandse Rugbyunie, gesê. Die vyf spanne sal oor tien rondes in geslote stadions meeding.