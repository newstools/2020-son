DIE Franse rugbyowerhede en klubpresidente het ooreengekom om die 2019/’20-seisoen te kanselleer. Hulle gaan nou konsentreer daarop om te verseker dat die 2020/’21-veldtog in September begin. Die Top 14-kompetisie is gelaai met Suid-Afrikaanse spelers. Cheslin Kolbe is een van die grootste sterre in dié liga. Die kompetisie is reeds in middel Maart opgeskort weens die corona-virus-pandemie. Rugby volg nou dieselfde paadjie as die land se voorste sokkerligas wat ook reeds gekanselleer is. Daar word gewoonlik 26 rondes in die gereelde seisoen gespeel. Die Ligue Nationale de Rugby (LNR) sê in ’n verklaring: “Nadat met die presidente van die Top 14- en Pro D2-klubs geraadpleeg is, het die raad se bestuurskomitee voorgestel dat die 2019/’20-seisoen gesluit moet word. “Ons gaan nou fokus op die reël en launch van die 2020/’21-kompetisie. “Daar is voorgestel dat die twee Championships in September begin. “Die bestuurskomitee sal vergader om die besluit te bekragtig, maar daar is nog geen aanduiding of ’n kampioen aangekondig sal word nie. “Daar moet nog besluit word of die promosie/relegasie-reëls steeds van toepassing gaan wees.