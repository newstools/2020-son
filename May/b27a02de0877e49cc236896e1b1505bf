ELKE bokser smag daarna om ’n kampioen te word, maar die Britse superliggewig Kristian Laight het die unieke rekord as die wêreld se grootste verloorder. Wêreldboks het oor die jare verskeie riller-stories opgelewer, maar min kom by dié een. Laight het tussen 2003 en 2018 aan 300 gevegte deelgeneem, maar ’n ongelooflike 279 daarvan verloor! Hy het in sy hele loopbaan dus net 12 gevegte gewen en in nege gelykop geboks. Laight het in sy laaste 53 kragmetings nie een geveg gewen nie, maar darem twee keer gelykop geboks. Gedwing Dit is dus geen wonder dat hy die rekord hou vir die meeste nederlae ooit nie. Laight (39) het aan Sky Sports gesê as hy nie gedwing is om uit te tree nie, sou hy steeds geboks het. “Dit kan ’n baie maklike werk wees as jy top-fiks bly,” het hy gesê. “Teen sowat £1 000 (R21 000) is dit goeie geld. “Dit kan ’n weeklikse inkomste wees as jy ’n goeie bestuurder het en jy is tough en fit. “Ek het die game gebruik en die game het my gebruik.” Hy het die Amerikaner Reggie Strickland (66-276-17) se rekord van 276 nederlae “verbeter”.