DIE verbod op drank- en tabakverkope kan nog tot vlak-1 in werking bly. Dit is nou as Nkosazana Dlamini-Zuma, minister van samewerkende regering, haar sin kry. Luidens News24 se berig het Dlamini-Zuma tydens 'n vergadering aan die nasionale bevelsraad gesê dit gaan te veel van 'n gesondheidsrisiko wees om vanaf 1 Junie die verkoop van sigarette en drank toe te laat. Die land sal na verwagting van volgende maand na vlak-3 skuif. Dlamini-Zuma se pogings om die verbod te verleng kom ná 'n ooreenkoms dat die regering die verbod op tabakverkope onder vlak-3 sal lig. Die Fair Trade Independent Tobacco Association het die regering hof toe gesleep oor hul besluit. Die presidensie en Dlamini-Zuma het kans tot volgende Dinsdag om redes te verskaf vir die besluit wat tot die verbod gelei het. - News24