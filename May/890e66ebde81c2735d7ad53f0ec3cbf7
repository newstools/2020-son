KAPENAARS het die week die knyp van die koue in ’n voorskou van die winter gekry. Volgens die Suid-Afrikaanse weerburo het die kouefront Maandag oor die Kaap gekom. Behalwe die koue wat dit gebring het, het dit ook stormagtige, eendeweer met stormsterkwinde gesien. Volgens Snowreport SA is daar sneeu op Matroosberg Reservaat naby Ceres opgemerk. Inwoners van Worcester het ook op die Brandwagberg sneeu opgemerk. Woensdag het die weerburo gewaarsku dat die reën vloede kan meebring. Die Stad Kaapstad se rampbestuur het egter by navraag gesê hulle het nog geen klagtes wat met die weer verband hou, gekry nie. "Die Weerburo het gewaarsku dat daar ’n 80% kans vir reen is met ’n ligte Suid-westelike wind. Die koue sal vir die volgende paar dae voortduur,” het Samuel Freeman, ’n woordvoerder vir rampbestuur gesê. Anton Bredell, Wes-Kaapse minister van plaaslike regering en omgewingsake, het die publiek aangeraai om versigtig te wees wanneer hulle die buitewêreld gaan verken. “Ons is bly om die reënweer in die Wes-Kaap te hê omdat dit weer die damvlakke gaan opstoot. Op die oomblik staan die damvlakke regoor die provinsie op 35.1%. Laas jaar die tyd het dit op 33.5%. Ons hoop om meer reënval te hê.” Bredell sê die provinsie en die munisipale rampbestuur sentrums is op gereedheidsvlak vir enige noodgeval. Enigeen kan die noodhulpnommer by 112 van ’n selfoon skakel. 