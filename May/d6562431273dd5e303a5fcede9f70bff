DIE gaping tussen ryk en arm word tans duidelik deur die onsigbare vyand uitgewys! Of ’n mens dit nou wil ignoreer of erken, die Covid-19-pandemie vergestalt die “virus” wat tussen mense in ons land en wêreldwyd heers – blatante snobisme, bevooroordeeldheid, ’n stryd om mag en rykdom en sukses. Ons ontsien niemand nie, veral nie as dit blyk iemand staan in jou pad na sukses of rykdom nie. Ons verpletter mense en steek hulle in die rug net om ons bose planne deur te voer. Ons ignoreer pleitende boemelaars en dink niks van mense wat minder bevoorreg is as ons nie. Ons huishulpe is naamlose skepsels wat ons oplaai en aflaai by hul armoedige woninkies sonder dat ons hulle ken. Die man in die tuin is ’n gesiglose entiteit wat sorg dat my onkruid verwyder word en my motor blink gewas is. En ek kyk my kind snaaks aan as hy of sy die vullisverwyderaar ’n glas water aanbied. Ons bankbalans gee ons die reg om met ander te praat soos ons wil en maak met hulle soos ons goed dink, asof hulle geen greintjie menslikheid besit nie. Soveel so dat ons soms vir mense sê: Weet jy met wie jy praat? Asof ons Griekse gode is! Die bietjie outoriteit wat ek met ’n promosie gekry het en wat my salaris na ’n hoër kerf laat styg het, maak my in ’n japtrap kaatjie van die baan wat my laat kies of ek wil groet of nie. Ons tong skeur mense aan flarde, steek vure aan en versuur mense se lewe deur alles wat ons kwytraak. Dit kos net ’n paar drankies by ’n braai om jou rissiepit-tong in rassisme te doop met lelike stereotiepe grappe. En ons gaste skaterlag en gee onbewustelik hul goedkeuring vir voortgesette rassehaat verdoesel deur humor ... Ons stuur rassistiese video’s wat mense van kleur degradeer om hul skynbare onnoselheid of agterstand uit te wys onder die vaandel van jokes! En skielik op ’n dag word ons gelyk. Word ons mekaar se silent killers! Skielik beteken my besittings, stewige bankbalans, snobisme en oordele niks nie, want op ’n manier word ons gedwing om introspeksie te doen en ons verhouding met God te ondersoek; ons geloof word tot die uiterste beproef ... Opeens besef ons dat ons maar net so sterflik is soos die bergie, want ons is deel van die groter prentjie; die land se sosio-ekonomiese opset. Ons moet almal die lockdown-wette gehoorsaam. Niemand is bo die wet verhewe nie. Skielik besef ons almal veg saam teen ’n onsigbare vyand. Ons besef geld kan nie ons gesondheid waarborg nie, want die virus diskrimineer nie. Ons besef ons is almal kwesbaar en blootgestel aan die onvermydelike omstandighede wat ons saam moet trotseer om te oorwin! Ongelukkig het die virus ook skade ontbloot wat apartheid aan die SA samelewing aangerig het: Die ongelykheid in die opvoeding van dié wat het en dié wat nie het nie, want nie almal kan elektronies onderrig word nie. Niemand kan dit miskyk nie. Sommige mense kon met die koms van die virus in groot mate aankope doen, ander nie. Alle werkers wat lae lone verdien om te oorleef, moes tuisbly. Dis weer ’n bewys van hoe mense steeds teruggehou word om hul drome te verwesenlik en afhanklik is van die bevoorregtes wat die meeste professionele beroepe kon beset! En die res moes oorbly vir die teemakers en fabriek- en plaaswerkers ... Moes ons eers deur vuur gedoop word om ons terug aarde toe te bring om te besef ons is net so ’n mens soos ander? Om dankbaar te wees vir wat ons het? Dat ons mededeelsaam moet wees met ons medemens en ons ophou blind hou vir ander se nood? Moes ons so leer om hul omstandighede nie te probeer regverdig met onkundige bespiegelings en wegskram van die feite van ’n onaangename verlede wat dalk vergewe kan word, maar nooit vergeet sal word as dit so uitstaan in die huidige situasie nie? Almal in die land sal hul hande moet uitsteek vir dié onder ons wat krepeer van ellende. Dis ’n feit soos ’n koei. Dis nou tyd om uit te reik as jy heeltyd gedink het jy leef op ’n ander planeet. Dis planeet Aarde dié. En ek en jy word hard teruggeruk na die werklikheid. Behalwe ons hande, moet ons ook die onsigbare vyand ontsmet wat ons in ons harte koester. En ons sal die masker onder ons beskermende masker moet verwyder om die werklikheid raak te sien ...