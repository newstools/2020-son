20 MEI 2020. Dít is die datum wat die Stad Kaapstad vasgestel het om die Strandfontein-sportterrein leeg te kry. Die sportterrein word tans as ’n shelter gebruik waar haweloses van areas soos Vishoek, Grassy Park, Mitchells Plain, die Strand en die middestad gehuisves word. Sowat 2 000 hawelose mense bly reeds sedert laas maand daar. Daar was sedertdien baie drama rondom die shelter. Daar is stories van hoe die mense ’n konsentrasiekamplewe lei, hoe die media toegang tot die area geweier is, hoe daar ’n verkragting in een van die tente was, sowel as ’n hofsaak tussen die Strandfontein-gemeenskap en die Stad. In week 1 het sekere van die hawelose mense “uitgebreek” en Donderdag het dieselfde toneel hom daar afgespeel. Robert Randall, ’n inwoner, sê hy worry oor hoe die Stad beheer oor die haweloses het. Sy jaart is reg langs die sportterrein en hy kan alles sien en hoor. “Dis bitter koud en jy kan hoor hoe die mense skreeu en aangaan. Donderdag het ons gesien hoe die mense sak en pak uit die kompleks geloop het. Hulle is nie gekeer nie. Dit het soos chaos gelyk.” Zahid Badroodien, die Stad Kaapstad se mayco-lid belas met gemeenskapsdienste en gesondheid, sê die besluit was van die begin van die verskuiwing af al op die kaarte. Hy sê die haweloses sal intussen na kleiner skuilings gestuur word. “Die skuiling in Strandfontein was altyd net ’n tydelike ingryping. Ons het by talle geleenthede aangedui dit sou ná ’n tydperk sluit. “Ons moet uitwys dat die gefaseerde sluiting nie weens druk van enige spesifieke groep is nie.”