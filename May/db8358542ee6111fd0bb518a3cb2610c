DIE vermeende moordenaar van ’n skoolseun is Dinsdag borgtog in die Paarlse landdroshof geweier. Hasiem Solomon (14), ’n neef van Ernie “Lastig” Solomon, is op 9 Desember in hul jaart by die Springbok-fletse in die Paarl doodgeskiet. Nog vyf ander mense is in die voorval gewond. Cameron Claassen, ’n vermeende leier van die Skum­bizo-­bende en drie ander, Dylan Adriaanse, Stewart Anthony en Romeo Borrins, het op verskeie klagte verskyn. Dit sluit moord, poging tot moord, die rig van ’n vuurwapen en die besit van ’n onwettige wapen en ammunisie in. Beplan Hulle is ook ingevolge die Wet op Georganiseerde Misdaad (Poca-wet) aangekla. Claassen kon nie buitengewone omstandighede bewys hoekom hy op borgtog vrygelaat moet word nie. Die staat het aangevoer dat die moord beplan was. Claassen se medebeskuldigdes het hul borgtogaansoek laat vaar.  Die saak is uitgestel tot ná die lockdown.