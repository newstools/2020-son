DIE verbod op tabakprodukte en die skielike U-turn op vlak 4 van die lockdown het baie rokers warm onder die kraag. Daar is ook kommer onder kenners oor die groei in veral die onwettige handel in dié produkte. Son op Sondag het met prof. Corné van Walbeek, projekdirekteur by die Universiteit van Kaapstad (UCT) se School of Economics, gepraat. Hy is ’n kenner van die plaaslike en internasionale tabakbedryf. Oor die algemeen, sê Van Walbeek, is die ekonomie besig om uit te bloei. Kenners meen dit kan met van 6% tot 10% krimp, met werkloosheid wat die hoogte inskiet. “Dit het nog nooit sedert die 1930’s gebeur nie.” Van Walbeek sê daar moet egter gekyk word na die ware wins wat tabak vir die land se geldkoffers inbring. Dis in die omgewing van R14 miljard wat vir 2020 verwag is. Dis egter slegs 1% van die totale inkomste wat die regering sou kry uit die hele ekonomie as die pandemie nie uitgebreek het nie. Kenners meen die regering kan vanjaar tot R200 miljard in belastinginkomste verloor, met R2 miljard tot R3 miljard in verliese wat toegeskryf kan word aan laer sigaret- en ander tabakverkope. Verbaas Van Walbeek sê die opbrengs klink vir die gewone man op straat baie, maar dis net ’n klein druppel aan die emmer vir die staatskas. Van Walbeek sê hy krap nog kop oor die werklike rede waarom British American Tobacco SA (Batsa) dié week besluit het om regstappe teen die verbod op te skort. Hy voeg by hy is verbaas daaroor. Hy het weet die kleiner Fita (Fair Trade Independent Tobacco Association) gaan nog aan met sy regstappe. Batsa sê in ’n verklaring hy het ná beraadslaging met die regering besluit hy trek sy aksie terug. In navorsing wat Van Walbeek en sy span tans doen, is daar bevind dat sigarette steeds gekoop word, ongeag die verbod. Die swartmark ontduik belasting en laat die prys van sigarette die hemel inskiet. Gevra oor die langtermyn-impak van die verbod op die bedryf en ekonomie, sê Van Walbeek hy hoop dit is ’n once-off ding. Die mark vir onwettige sigarette was in 2018 tussen 30% en 35% van die totale mark. In 2019 kon Sars die onwettige mark verklein tot tussen 20% en 30% van die totale mark. Wat nou gebeur, is volgens hom rampspoedig, want daar word nuwe sindikate gevorm en mense leer nou om sigarette op nuwe maniere te smokkel. Dit gaan vir Sars en die polisie ’n lang tyd vat om weer hierdie organisasies vas te vat. ’n Langtermyn-verhoging in die onwettige handel kan verwag word. Oor die regering se oënskynlike halstarrigheid om bes te gee op die verbod, sê Van Walbeek hy weet nie of daar faksiegevegte in die regering betrokke is nie, maar hy meen die regering het ’n fout begaan. “Gedwonge prohibisie is nie die regte pad om te volg nie.”