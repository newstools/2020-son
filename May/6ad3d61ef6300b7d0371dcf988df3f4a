DIE Walter Sisulu-Universiteit (WSU) wend hom nou tot die sosiale media om werwing te doen vir rugbyspelers vir volgende jaar se Varsity Shield-kompetisie. Hierdie kompetisie se 2020-seisoen is verlede week afgelas weens die corona-virus-pandemie. Geen wenner is aangekondig nie, hoewel die All Blacks onoorwonne was ná vyf rondes. Dit los die Shield-spanne om nou reeds te begin bou vir volgende seisoen. Akhona Mgijima, die All Black-breier, sê sy span verloor ’n hele paar spelers dié seisoen en hy sal nou ’n plan moet maak om hulle te vervang. Recruitment Mgijima sê omdat hulle nie soos die Madibaz beurse aanbied nie en ander plaaslike rugbykompetisies nog uitgestel is, het hy nou in die sosiale media begin soek vir talent. Hy sê: “As gevolg van die pandemie gaan ons recruitment vir volgende jaar heeltemal anders lyk. Ek het al begin. Sover is die sosiale media die beste ding.” Hy krap nou rond in rugbygroepe op Facebook en luister na voorstelle oor wie mense dink goeie spelers kan wees. Mgijima sê: “In hierdie stadium maak ek ’n groot klomp inligting bymekaar. Tot dusver was daar ook nogal ’n hele paar mense wat voorstelle gemaak het.” Hy sê die span sal egter die spelers wat hy opspoor, eers in Desember bymekaar bring. Verduidelik Daarna sal die proses begin om die groep uit te dun vir ’n finale een vir volgende jaar se kompetisie. Mgijima verduidelik: “Dit is moeilik om groot besluite te neem. ’n Mens kan nie ’n speler ordentlik judge as jy nie sien hoe hy speel nie. “Gelukkig help video’s van spelers baie – as dit beskikbaar is. “Ons wil later proewe hou en die bestes begin uitsonder. Daar is nie geld vir spelers werf nie; ons moet anders te werk gaan.” Ondanks die struikelblokke sê Mgijima hy sien steeds uit na volgende jaar en om op dié jaar se ver­tonings te verbeter.