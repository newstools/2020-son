DIT gaan uiters belangrik wees vir bykomende befondsing om plaasvervangers te kry vir wanneer onnies siek word. Só het Debbie Schäfer, Wes-Kaapse minister van onderwys, gesê oor hul onderwysersgetalle as skole weer heropen. Die Wes-Kaapse departement van onderwys (WKOD) het in 'n voorlegging aan die staande komitee vir onderwys gesê die aantal poste is nie naastenby genoeg vir wat nodig is nie, maar probeer soveel moontlik poste "bymekaar skraap". Daar is ook gekyk na die patroon van afwesigheid en verlof onder onnies in die provinsie. Leon Ely, adjunk-direkteur-generaal van korporatiewe dienste by die WKOD, sê die afwesigheidskoers van onderwysers is tussen 4 tot 5% per jaar. “Die beleid is dat plaasvervanger-onnies voorsien word wanneer 'n onderwyser 15 werksdae of langer afwesig is." Ely sê die afwesigheid van onderwysers het egter die afgelope ses jaar afgeneem. Siekteverlof weens depressie het sedert vier jaar gelede ook afgeneem en pogings word aangewend om die misbruik van siekteverlof aan te spreek.