’N BEWAARDER glo sy sterk immuniteitstelsel het hom waarskynlik gered nadat hy Covid-19 opgedoen het. John Esau (43), van Ceres, is terug by sy gesin. “Maar dit was moeilik, want jy is siek en sit alleen in afsondering,” vertel Esau, wat in sy persoonlike kapasiteit met Son gepraat het. John is sowat drie weke gelede by sy werk, ’n tronk in die Witzenberg-streek, positief getoets vir Covid-19. “Ek het geen simptome gehad nie. Ek het nie eens geweet ek dra die virus nie, totdat ek getoets is. “Dit was vir my ’n groot skok, maar my geloof in God was sterk. “Gelukkig was hospitaalbehandeling nie nodig nie. “Ek was twee weke by die huis onder kwarantyn. “My vrou en kinders moes by haar suster gaan bly. “Ek het die hele tyd aan hulle gedink, of ek hulle nie aangesteek het nie?” Gelukkig is sy vrou, Remalia, en twee seuntjies, Reherto en Hen­rique, negatief getoets. Esau vertel die eerste week in isolasie was maar baie swaar. “Ek was nie baie siek nie. Net my keel was seer. Die verpleegsters en dokter het my elke dag gebel om te hoor hoe ek vorder. “My vrou en familie het my ook geweldig ondersteun. “Ek het vir die Here gevra: Hoekom ek? Maar ek het in dié tyd geleer om positief te bly. Ek het aan my kinders gedink. “Maar die Here het ook vir my die geleentheid geskep om alleen te wees, saam met Hom te praat en met diep introspeksie na my lewe te kyk. “Die Here was my anker. Ek het die hand van die Here en sy nabyheid op ’n bonatuurlike manier ervaar. My geloof in God was in dié tyd van krisis onwrikbaar. “Ek het weerbesef hoe kort die lewe is en dat jy jou geliefdes moet waardeer.” John sê Remalia se gebede en onvoorwaardelike liefde het hom ook deurgedra. Hy het ook baie support gekry van sy kerkleier en dié se vrou, past. Anthony en Bonita van Rooy. “My hart loop oor van dankbaarheid, want dit kon so anders gewees het. Al die lof en aanbidding kom die Here toe.” Remalia, ’n bekende sangeres in die plaaslike gospelbedryf, sê geen geld of roem kon haar man gesond maak nie. Vrede “Dit was net die genesende hand van die Here. “Mense moet mekaar waardeer, want die lewe is kort. “Kom, laat ons in vrede met mekaar leef.” John sê sy vrou het elke dag vir hom kos en medikasie by die huis kom aflewer. “Ek het my gesin baie gemis, maar gelukkig kon ons mekaar video call,” vertel hy.