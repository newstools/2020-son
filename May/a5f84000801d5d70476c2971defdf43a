ROBERTSON. – Maandag sal honderde drinkers oor die land heen na verwagting na drankwinkels stroom om eerste in die ry te probeer staan. Chaos word voorspel. Die eienaars van drankwinkels is egter voorbereid vir die stormloop. Hulle is ook besig om hul plekke gereed te kry en te stock. In talle drankwinkels word gesanitise en die rakke word tjokvol gepak. Geduldig Mense is baie skepties oor hoe die verkoop van drank dan nou gaan werk. Patrick Moos van Ashton sê hy is nogal nie so desperaat nie, want hy het nog van sy ou stock oor. “Ek sal my beurt geduldig afwag en dan sommer genoeg aankope doen, sou ons terugbeweeg na vlak 4,” verduidelik hy. Jan Wouter en Pieter Vermeulen sê die lockdown het omtrent lank gevoel. Hulle juig daaroor dat die drankplekke se deure ná ’n lang gesuffer eindelik weer gaan oopmaak. Wouter sê sy keel klop al vir ’n vaalwyntjie. “Ons het reeds van ons geldjies agtergehou, sou aangekondig word dat die drankwinkels hul deure weer gaan oopmaak. En siedaar! Ons is in die World Cup,” sê die tjommies terwyl hulle hul lippe aflek. Sonia Grootboom wonder hoe dit gaan werk en wie kan gaan koop en wie nie. Maar sy sit gereed met haar ID-boek. Katriena Maart, haar vriendin, vaar uit: “Dis pure k*k om mense wat wil koop so te beheer.” Lambert Oosthuizen besit ’n tavern. Hy sê wat ook al die reël is, hy sal daarby hou. Nico Jaftha, ’n gemeenskapswerker, sê hy is gekant teen onwettige drankhandel en smokkelhuise. Jaftha voorspel die euwels van misdaad gaan kort voor lank weer by hierdie plekke kop uitsteek.