DIE Stormers en Westelike Provinsie se Sentrum vir Uitnemendheid (HPC) in Bellville is tot ’n mediese fasiliteit verklaar. Volgens Labeeb Levy, die vaardigheidsafrigter van die Stormers, gaan die HPC voortaan gebruik word om spelers wat met beserings sukkel, te rehabiliteer. Levy het gister in ’n video-konferensie laat blyk dat hulle al die nodige papierwerk en regulasies gevolg het om seker te maak die HPC is gereed sodra hulle die groen lig van die owerhede kry. Hy sê: “Spelers soos Siya Kolisi en Herschel Jantjies kan byvoorbeeld die sentrum vir rehab gebruik. “Die regering sal egter besluit wanneer ons kan terugkeer om weer rugby te speel. Dit sal waarskynlik eers wees wanneer ons vlak 1 bereik.” Levy se fokus is om die spelers se individuele vaardighede op te knap, in plaas daarvan om aan hul aanvallende spel te werk. Kreatief Hy het die spelers spesifieke take gegee om tydens die lockdown uit te voer. “Hulle moes met hul eie unieke skills vorendag kom,” verduidelik Levy. “Dis ongelooflik om te sien hoe kreatief die spelers is. “Salmaan Moerat het byvoorbeeld sakke aartappels op ’n trok gegooi.” Vir Levy is dit ook verblydend om die diversiteit van die spelers in die groep te sien. “Die spelers wat ouers is, moes byvoorbeeld kyk wanneer hulle hul gym-werk kan doen. ’n Ou soos Bongi Mbonambi het byvoorbeeld sy kind aan sy bene laat hang terwyl hy die bal aangee.”