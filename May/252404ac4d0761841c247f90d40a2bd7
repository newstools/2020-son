PAUL Pogba is op pad terug na Juventus nadat die Italianers Manchester United Adrien Rabiot aangebied het om die deal soeter te maak, berig goal.com. Juvé was in April baie naby aan ’n ooreenkoms van £83 miljoen (ongeveer R1,9 miljard) vir die wêreldkam­pioen. Maar die aanbod van Juvé om die voormalige Paris Saint-Germain-middelveldspeler Rabiot by die ooreenkoms in te gooi, kan genoeg wees vir die boontjietellers by Old Trafford om die transfer deur te sit. Pogba het as ’n junior vir United uitgeblink, maar toe dié hom vrygestel het, is hy vort Juventus toe. Hy het hom in 2016 vir £89 miljoen (ongeveer R2 miljard) weer by United aangesluit. United se breier, Ole Gunnar Solskjær, het Bruno Fernandes vir £46,4 miljoen (ongeveer R1 miljard) aangeskaf. Die Franse koerant L’Equipe­ berig Juventus is dus naby daaraan om die transaksie vir Pogba (27) oor die lyn te kry. Rabiot se ma, Vero­nique, is sy agent, en sy gaan voort met die ooreenkoms omdat sy wil hê haar seun moet in die Engelse Premierliga (EPL) speel. Die Franse middelveldspeler sukkel die afgelope somer daarmee om hom in Turyn te vestig, berig die koerant. En hy is woedend dat hy ’n salarisverlaging moes neem weens die corona-virus. Die 25-jarige het sover 24 keer vir Juvé uitgedraf. Sy kreatiwiteit sou Solskjær opsies in die middelveld bied, saam met Fernandes, Fred, Scott McTominay en Nemanja Matic. Rabiot soek egter ’n groot salaris en intussen het Fred sy spanmaat Pogba gevra om by Old Trafford te bly. Daar is ook bespiegelinge oor Jadon Sancho se toekoms. Dis nadat die Borussia Dortmund-ster op die bank was vir die Schalke FC-wedstryd. Chelsea is ook op Sancho se spoor. Luidens The Sun het Chelsea ’n finansiële hupstoot ontvang om Sancho en Alvaro Morata te werf. Dit kan wees waarom United ook werk daaraan om die Bayern Munich-middelveldspeler Corentin Tolisso te werf. United wil egter hê die Fransman moet sy fiksheid bewys na ’n string beserings.