ONS moet die realiteit aanvaar – Covid-19 gaan vir ’n jaar of meer met ons wees. Met hierdie woorde het dr. Zweli Mkhize, minister van gesondheid, Vrydagaand saam met die kenners ’n update oor Covid-19 in die land gegee. “Met dié realiteit verander ons die benadering sodat nie net die gesondheid nie, maar ook ander aspekte van ons lewe nie erg geraak word nie.” Prof. Salim Abdool Karim, ’n bekende epidemioloog, het ook verduidelik waarom pasiënte wat herstel, nie weer getoets word nie. “As ’n geval vir 14 dae geen simptome toon nie, word die geval as herstel beskou. “Baie mense ontwikkel teenliggaampies teen die virus. Wat nog onduidelik is, is hoe lank die teenliggaampies hou en of herbesmetting kan voorkom. Data uit China toon jy kry nie weer Covid-19 as jy weer besmet word nie.” Die paneel is ook gevra oor “tonnels om mense mee te ontsmet”. Karim sê: “Die sproei is skadelik vir mense en hou g’n voordeel in nie. Die belangrikste is om jou hande met sanitiser te spuit.” Hy voeg by dit wat tans in die Wes-Kaap gesien word, is ’n vroeë aanduiding van wat in die res van die land gesien sal word. “Die Wes-Kaap se gevalle verdubbel elke 9 dae, teenoor Gauteng wat elke 24 dae verdubbel,” aldus Karim. Teen gisteroggend was daar 29 240 bevestigde gevalle in Suid-Afrika met 15 093 pasiënte wat herstel het, en 611 Covid-19-verwante sterftes. Onder die sterftes is 2 kinders in die ouderdomsgroep van 0 tot 9 jaar, asook 1 in die groep van 10 tot 19 jaar. Sowat 57% van die sterftes is 60 jaar en ouer.