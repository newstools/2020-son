DIE Madibaz-gholfspeler JP van der Watt sê sy gemaklike aanslag het hom gehelp om met sy eerste probeerslag die Humewood Gholfklub se kampioen te word. Die 19-jarige student van die Nelson Mandela-Universiteit het sy potensiaal in Maart beklemtoon toe hy onbekende toestande onder die knie gekry het om as die kampioen van die Humewood Gholfklub gekroon te word. “Ek streef daarna om positief en gelukkig te wees en probeer om die goeie in alle situasies raak te sien. So, hoekom moet dit anders wees as jy gholf speel? “Ek dink ook hoe ek my bal slaan en die manier waarop ek my op die baan gedra, het my gehelp om hierdie hoë vlak te bereik.” Hy erken egter dat daar altyd ruimte vir verbetering is en het sy short game as ’n swakheid geïdentifiseer. “Dit is vir my die belangrikste om die volgende stap te kan neem,” sê die eerstejaar B.Com-student. “As ek elke ronde kan verminder met een of twee houe deur my short game te verbeter, sal dit my help om meer dinge te bereik.” Passie Hoewel Van der Watt in George grootgeword en in Glenwood House gematrikuleer het, woon hy nou in Port Elizabeth terwyl hy op universiteit is. Hy het op 10-jarige ouderdom reeds saam met sy pa by die George Gholfklub begin speel. “My passie vir die spel het mettertyd ontwikkel. Daar was nie regtig ’n uitstaan-oomblik waarop ek net gedink het ‘oukei, dit is my game’ nie.”