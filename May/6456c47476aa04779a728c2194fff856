DIE jaar 2020 was veronderstel om een van celebration vir die Hanover Park-sokkerklub te wees. Dié klub, wat as ’n hoeksteen van die gemeenskap van Hanover beskryf kan word, vier vanjaar 40 jaar se bestaan. Brasse Vannie Park (bynaam) het onder die eienaar, Rieduwaan Anthony (58), al groot hoogtes bereik en verskeie silwerware in die kompetisie van Safa Cape Town en sy geaffilieerde LFA Cape Town Tygerberg verower. Daarby moet daar nie vir een oomblik vergeet word van die huidige sterbelaaide span nie, wat Amigo Memela en Alfred Ndengane insluit. Ndengane speel nou vir Orlando Pirates in die PSL. Bekendes uit die 1980’s is Shahied Arendse, Trevor “Hare” Cupido, Deon “Turo” McKay, Linton Cupido en Colin Moos. Hanover Park het in die 1990’s spelers soos Ebrahim “Baby” May, Alfonso Topley, Virgil Piedt, Mark Faro, Marlon “Muis” Goodman, David Tango en Clement Schuller opgelewer. Brasse Vannie Park het ook weer sterk op pad gelyk na nog ’n titel vir hul trofeekas. Hulle het die boonste posisie in Safa Cape Town se Derde Liga-kompetisie beklee toe spel weens Covid-19 gestaak is. Toegelaat Met nog ’n Derde Liga-titel in die kassie en promosie tot Safa Wes-kaap se Tweede Liga, wou dié Downberg Road-gebaseerde klub dus graag ’n groot makietie hou. Anthony het aan Son gesê: “Dit is die 40ste anniversary van die Hanover Park-klub. “Ons het gehoop om dit saam met ons spelers en die gemeenskap te vier. Ons sal dit op ’n manier moet vier wanneer ons toegelaat word om terug te keer na sport om die spelers en administrators te vereer wat die klub gemaak het wat dit is.” Dit is nog onduidelik of die Derde Liga hervat gaan word. Alle aanduidings is dat die enigste sokker wat dalk nog gespeel gaan word net die PSL en Nasionale Eerste Liga (NFD) sal wees. Anthony, wat voorheen die Premier United-klub in die NFD besit het, droom ook van ’n terugkeer met Brasse Vannie Kaap. Oor sy ervaring in die boonste gestoeltes het Anthony gesê: “Dit was eerlikwaar spesiaal om om een tafel te kon sit met die board of governors: Patrice Motsepe, Irvin Khoza, Kaizer Motaung, Farouk Kadodia, John Comitis en ander. “Dit het my waardevolle wysheid en ervaring van die administrasie van sokker besorg.”