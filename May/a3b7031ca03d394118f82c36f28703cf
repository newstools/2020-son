DIE wedstryd waarin Liverpool die Premierliga-titel kan beklink, kan op ’n neutrale speelveld plaasvind om ’n toestroming deur bittereinder-fans tydens die pandemie te verhoed. So meen adjunk-hoofkonstabel Mark Roberts van Brittanje se Suid-Yorkshire-polisie. Volgens Roberts verwag hulle tot soveel as ses Premierliga-wedstryde kan na neutrale velde verskuif word. Dit volg ná ’n versoek deur die plaaslike polisiediens aan die Premierliga se owerhede. Dit sluit in die Merseyside- en Manchester-derby. Roberts beweer gesprekke met die Premierliga is tot dusver “positief” met ’n “gedeelde fokus op die prioriteit van openbare gesondheid”. Die Premierliga het intussen reeds aangedui die liga sal op 17 Junie hervat word – onderhewig aan goedkeuring deur die regering. “Ons het konsensus bereik wat die behoeftes van sokker balanseer, terwyl ons ook die aanvraag na polisiëring verminder,” verduidelik Roberts. “Die meerderheid van die oorblywende wedstryde sal steeds op ’n tuis-en-weg-basis gespeel word soos dit aanvanklik geskeduleer is. “Net ’n klein aantal wedstryde sal op neutrale velde plaasvind waaroor daar – in teenstelling met sommige berigte – nog ooreengekom word. “Die plan sal voortdurend hersien word om openbare gesondheid en veiligheid te verseker, en ’n belangrike deel hiervan is dat fans die riglyne oor fisieke distansiëring sal bly respekteer en nie buite die stadions sal saamdrom nie.” Liverpool, wat sy eerste Premierliga-titel in 30 jaar jag, geniet tans ’n voorsprong van 25 punte met nege wedstryde oor. Boonop kan die manager Jürgen Klopp se Reds die titel teen die blou helfte van Merseyside, Everton, beklink. Liverpool kan selfs die titel so vroeg soos die eerste naweek van die restart verower as Manchester City teen Arsenal verloor en mits hy Everton ore aansit. – AP Só lyk die fixtures wat na neutrale speelvelde verskuif kan word: