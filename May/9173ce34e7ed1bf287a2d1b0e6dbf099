EEN van die Karoo se blinkste sterretjie is Saterdag finaal ter ruste gelê. “Gereed, maar nie gered ... of gered, maar nie gereed.” Met dié woorde het past. Hendrik Rademeyer begrafnisgangers by die diens van Juralthon Jacobs (12) Saterdag in Ladismith toegespreek. Juralthon het twee weke gelede gesterf toe groeisels op sy stembande sy asemhaling belemmer het. Sy klasmaats het ’n erewag gevorm terwyl hulle die maatreëls vir fisieke distansiëring nagekom het. Wendy Visagie, hoofmeisie van Laerskool Towerkop, het Juralthon as “die sonskyn in reënweer” beskryf. Trane het gevloei toe die leerders sy wit kissie sien. Myna Loggenberg, ’n onnie, het die leerders in die prosessie getroos. Merenchia Barnard, nog ’n onnie, het ’n roerende afskeidsgebed gedoen. Die koortjie “We Shall Overcome” is gesing met verwysing na die corona­virus-tydperk waarin die hele wêreld gewikkel is. Hanlie Quantiney het in haar huldeblyk gesê Jural­thon wou graag ’n modeontwerper word. “Hy het die mooiste sketse gemaak en altyd vir sy mammie, Babsie, gesê sy moet eendag by hom kom werk.” Ma Babsie het met ’n knop in die keel haar steunpilare in Fouriestraat bedank. Sy het gesê: “As ek opskep, skep ek my kos in Juralthon se bord. So sal ek hom altyd onthou. Vandag kan ek met ’n geruste hart my kind laat gaan ... Veilig in Jesus se hande.”