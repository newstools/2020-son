DIE algehele ineenstorting van water- en sanitasiedienste onder die Chris Hani Distriksmunisipaliteit kan die kanse van corona-virus-infeksies in Cradock en Middelburg vermeerder. Retief Odendaal (DA-LP) sê hy het Dinsdag ’n oorsig-besoek aan verskeie waterbehandelingsaanlegte en pomp­stasies in die Inxuba Yethemba Plaaslike Munisipaliteit gedoen en gevind dat baie van dit nie-operasioneel of buite werking is. Hy sê die watersuiwerings­aanlegte in Cradock en Middelburg is steeds nie-operasioneel en talle pompstasies is buite werking. Volgens hom het dit daartoe gelei dat onbehandelde riool vanaf manholes deur die strate tot in die Groot-Visrivier vloei. Krisis Hy sê die afgelope jaar het hy by verskeie geleenthede aan die minister van menslike huisvesting, water en sanitasie, Lindiwe Sisulu, geskryf en haar dringende ingryping versoek. Odendaal sê ten spyte hiervan het die Chris Hani Distriksmunisipaliteit nog geen veranderinge aangebring om die krisis uit te sorteer nie. Volgens hom dui onlangse verslae daarop dat die corona-virus in menslike ontlasting kan oorleef en daar is voortgesette studies wat kyk na die moontlikheid van oordraagbaarheid deur kontak daarmee. Odendaal sê verbeterde higiëne tydens die Covid-19-pandemie is van uiterste belang en rou riool sal aanleiding gee tot minder higiëniese toestande wat die immuniteitstelsel verswak. Hy het na die Grondwet van Suid-Afrika verwys wat lui dat elkeen het die reg het tot toegang tot genoegsame water en behoorlike sanitasie. Skrywe Odendaal sê die tekort aan water en sanitasie is ’n openbare gesondheidskrisis wat mense van hul reg ontneem om met waardigheid te leef. Volgens hom het hy ook ’n skrywe gerig aan die munisipale bestuurder van die Chris Hani Distriksmunisipaliteit, Gcobani Mashiyi. Hy het hom gevra om dringend die waterkwessies aan te pak of om alternatiewelik die hulp van die departement van water en sanitasie of die National Water Command Centre aan te vra en binne sewe dae terugvoer te gee. Hy sê as die distriksmunisipaliteit nie binne sewe dae reageer nie, het die gemeenskap van die Inxuba Yethemba Plaaslike Munisipaliteit geen keuse as om ’n gepaste legal remedy te soek nie.