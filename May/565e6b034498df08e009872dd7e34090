STEPHEN Mokoka is een van Suid-Afrika se elite-atlete wat nog nie ’n sent van die Covid-19-hulpfonds van die departement van sport, kuns en kultuur ontvang het nie. Nathi Mthethwa, die minister van sport, kuns en kultuur, het op 25 Maart ’n hulpfonds vir die sport- en kuns­bedryf aangekondig. Die geld in die fonds, wat R150 miljoen beloop, moes uitgedeel word aan atlete en kuns­tenaars wat swaar getref is deur die lockdown weens die corona-virus-pandemie. Mokoka is ’n voormalige Suid-Afrikaanse kampioen in die 5 000 m, 10 000 m en die halfmarathon (21,1 km). Die langasem het Suid-Afrika in 2012 by die Olimpiese Spele in Londen en in 2016 in die 10 000 m by die Spele in Rio de Janeiro verteenwoordig. Die 35-jarige van Pretoria is ’n beroepsatleet. Hy maak dus staat op die inkomste van byeenkomste om kop bo water te hou. Mokoka het aan Son op Sondag gesê hy het nie aansoek gedoen vir die hulpfonds nie, want hy het nie aan die vereistes voldoen nie. Hy verduidelik: “Ja, ek is bewus van die hulpfonds vir sportlui. Ek het egter nie aansoek gedoen nie, want daar was te veel vereistes waarvoor hulle gevra het. Hulle het byvoorbeeld gevra vir uitnodigingsbriewe van wedlope waaraan en wou deelneem. Ook vir wedlope wat voor die einde van Junie sou plaasvind. “Ek sou byvoorbeeld aan die Two Oceans-halfmarathon deelgeneem het. Die Two Oceans het egter nie ’n uitnodigingsbrief aan my gestuur nie. Dieselfde geld vir ’n groot wedloop soos die Cape Town 12 ONERUN. “Ek het geweet as ek aansoek doen, sal dit nie goedgekeur word nie, want ek het geen uitnodigingsbriewe van enige wedloop ontvang nie. Die sperdatum was 6 April. Daar was ook nie genoeg tyd om daarvoor te vra nie.” Mokoka is ’n lid van die Olimpiese span wat die Reënboognasie vanjaar in Tokio sou verteenwoordig het. “Ek sou gedink het as ’n Olimpiese atleet sou ek kwalifiseer. Ek verstaan egter daar is prosesse wat gevolg moet word en dokumentasie wat ingevul moet word. “Volgens die reëls het ek ongelukkig nie gekwalifiseer nie, want ek het nie die nodige dokumentasie gehad nie.” Luidens ’n verklaring van Mthethwa is twee beoordeling­s­panele opgestel om te besluit wie vir die fonds kwalifiseer. Heropen Die departement het tot dusver na net 1 050 van die sowat 5 000 aansoeke gekyk. Tot op hede het net 293 atlete elk R20 000 ontvang. Die minister is bewus oor kommer oor die sluitingsdatum. Die moontlikheid bestaan ??dat aansoeke heropen gaan word, aangesien die departement besorg was oor die getal onsuksesvolle aansoekers, veral uit die kuns-en-kultuursektor. Hy sê die paneel het hom gewaarsku dat sommige aansoeke moontlik misluk het weens die gebrek aan toegang tot die internet, sowel as die streng sperdatum.