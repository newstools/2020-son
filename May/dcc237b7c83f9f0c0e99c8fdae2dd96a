ONDANKS pogings deur die Kaapse Skiereiland Universiteit vir Tegnologie (KSUT), ly sommige studente steeds honger. Dié universiteit het saam met NGO’s sedert die begin van die lockdown kospakkies aan studente uitgedeel. Die studente wat verkies om tydens die lockdown in die koshuise te vertoef, het ook twee keer ’n week kos van ’n sopkombuis gekry. ’n Student wat anoniem wil bly, bevestig aan Son dat hulle kospakkies kry. Die 21-jarige kla egter dat dit nie genoeg is nie. Hy sê: “Ons kry hier en daar brood en ’n pakkie rys. “Dis nie almal wat gekry het nie. En almal kry nie dieselfde goed nie.” Aansoek KSUT se woordvoerder, Lauren Kansley, bevestig dat studente by verskeie koshuise kospakkies gekry het. Volgens haar het sowat 420 studente wat nog by die koshuise is, kospakkies gekry. Die kospakkies bestaan uit items soos koffie, melk, hoender en suiker. Kansley voeg by: “Dis gedoen by verskeie koshuise aan studente wat aansoek gedoen het om hulp. Die universiteit het ook hulp gekry van Gift of the Givers en ’n donation drive wat Dinsdag plaasgevind het.” Son is gister as gevolg van die lockdown toegang tot die Bellville-kampus van KSUT geweier.