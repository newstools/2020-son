DIE Bulls-afrigter Pote Human het hom al geruime tyd klaargemaak om ander werk te soek. Dus het die Blou Bulle Maatskappy hom ’n guns bewys deur hom vroeg van sy kontrak te onthef sodat dit hom ekstra tyd kan gee om vir sy toekoms te beplan. Human (60) se termyn op Loftus Versfeld het tot ’n einde gekom ná die onlangse aanstelling van die voormalige Springbok-afrigter Jake White as direkteur van rugby en hoofafrigter. Human se kontrak sou eers aan die einde van Oktober verstryk het. Human, ’n oud-flank van die OP en die Vrystaat, het in ’n onderhoud met Son op Sondag gesê: “My tyd by Loftus was ongelooflik en ek sal die Bulle en die ander kollegas daar altyd koester. “Ja, natuurlik gaan ek Loftus mis – ál die spelers daar en ál die mense op kantoor. Maar ek is rustig oor my toekoms.” Alfons Meyer, wat onlangs as uitvoerende hoof van die Bulle bedank het, het Human vir sy bydrae geprys. “Pote was meer as ’n afrigter. Hy het ’n invloed op die loopbaan van soveel spelers en personeellede by Loftus gehad. Ons beste wense vergesel hom op die pad vorentoe,” het hy aan Netwerk24 gesê. Human sê hy wil nou sy naam amptelik in die hoed gooi vir die pos van Kings-breier, maar volgens ingeligtes is Rory Duncan reeds seker van die pos. Duncan het vir die Kings slot gespeel voordat hy afrigter en direkteur van rugby by die Cheetahs geword het. Daarna is hy na die Worcester Warriors, wat middel verlede jaar besluit het om hom van sy kontrak vry te stel. Toe die voormalige OP-vleuel China Bell hoor dat Human belangstel om terug te kom OP toe, was hy baie opgewonde. “Dis goeie nuus. Ek het die voorreg gehad om vier jaar lank provin­siale rugby met Pote te speel en het net die hoogste agting vir hom as mens, speler en coach. “As dit van my afhang, sou ek hom onmiddellik aangestel het,” het Bell gesê.