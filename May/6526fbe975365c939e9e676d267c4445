FRANK Lampard, Chelsea se manager, is in sy noppies nadat Olivier Giroud sy kontrak met nóg ’n jaar verleng het. Die Blues het Giroud se opsie in sy kontrak (wat volgende maand sou verstryk) geaktiveer om hom tot die 2020-’21-seisoen by Stamford Bridge te hou. Dit kom nadat die Italiaanse reuse Inter en AC Milan albei hul belangstelling getoon het in die dienste van die 33-jarige Wêreldbeker-wenner. Lampard reken dat Giroud ook “briljant” was sedert hy die leisels laas seisoen as hoof­afrigter oorgeneem het. Hy het goeie dekking gebied toe Chelsea se jong striker Tammy Abraham beseer is. “Hy’t baie goeie eienskappe wat die span kan help – op en van die veld af,” het Lampard uitgewys. “Nie net met sy talent as speler nie, maar ook met die voorbeeld wat hy elke dag op die oefenveld stel. “Boonop bring hy baie er­varing na ons jong groep.” Giroud het dit duidelik gemaak dat hy uitsien na sy tyd by Chelsea. “Ek kan nie wag om weer te speel en mededingende sokker met my spanmaats te geniet nie,” het hy laat hoor. Sedert die Fransman se skuif van Arsenal na Chelsea in 2018 het hy 21 doele aangeteken. Giroud het die FA Cup en die Europa League met dié Londense sokkerklub verower. – AP