BEGIN julle maar vir alle praktiese doeleindes vir die 2021-klubrugbyseisoen voorberei, want 2020 is verby. Dís die boodskap van Ricardo Beukes, hoofafrigter van die die Crusaders, die SWD se Premierliga-kam­pioen in 2019. Beukes vertel mismoedig hy het al ophou hoop op ’n wonderwerk dat enige vorm van klubrugby landwyd nog sal gebeur. Hy besef die corona-virus-pandemie die land nog vir die voorsienbare toekoms in een of ander staat van inperking kan hou. Beukes sê sy spelers se voete jeuk om op die rugbyvelde van die Suid-Kaap te kom. Daarom gebruik hy dié tydperk om toekomsplanne vir die klub te beraam. Crusaders wil in ? posisie kom waar hy in die toekoms volhoubaar kan wees, veral omdat ses Premierliga-klubs in die George-omgewing om die provinsie se elite-titel meeding. Vanjaar se Premierliga-veldtog is ná twee wedstryde weens die corona-virus stopgesit, met Crusaders wat albei sy games gewen het. Beukes het aan Son gesê: “Dinge is maar onseker met die pandemie. Ons manne volg elkeen individuele oefenprogramme om hulle fiks te hou. “Om die planne deur te voer, het ek commit om tot einde 2022 as hoofafrigter aan te bly. “Daar is nog so baie wat ons as ? span en klub in die breë gemeenskap wil vermag. Strategie “As bestuur het ons ook die tyd gebruik om met ons individuele spelers in gesprek te tree. “Ons doen dit om hulle in lyn te bring met die klub se strategie vir die volgende drie jaar.” Beukes verduidelik met die strawwe mededinging onder klubs in George is dit ’n groot uitdaging om aan jou beste spelers vas te klou. “Om dié uitdaging te oorbrug, was dit vir ons as klub belangrik om ons strategie te bedink en ons huidige spelers te behou.” Son het onlangs onthul dat die Suid-Afrikaanse Rugbyunie se Gold Cup-klubkompetisie tot volgende seisoen uitgestel sal word. Crusaders sou ook daaraan deelgeneem het. Intussen het ander bekende klubrugbyligas, soos die Westelike Provinsie se Superligas A, B en C, Boland se Groot Uitdaagbeker-reeks en die OP se Superliga nie eers kans gehad om af te skop nie.