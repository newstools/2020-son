MOSSELBAAI. – Mismoedige vissermanne se bloed kook oor hulle op droë grond moet visvang. En toe die groep van sowat 150 besluit om vas te maak, toe slaan die cops op hulle toe oor hulle lockdown-regulasies oortree. Hulle het by die Da Gamaskop-polisiestasie byeengekom met ’n versoekskrif waarin hulle vra dat die regulasies verslap word wat visvang betref. ’n Visser het gesê: “Visvang is ons lewensaar. Ek het vanoggend net ’n gevriesde eier as ete gehad. Ons wil net weer ons reg uitoefen om vir ons gesin te sorg. Ons is deel van die ekonomie.” Ontlont Luwayne Prins, ’n visser, het saam met rdl. Dawid Kamfer die petisie aan aan lt.kol. Virgie Julius oorhandig. Kamfer is óók gefine. Hy sê: “As die mense jou vra om hulle in hul uur van nood by te staan, dan staan jy op. Ek het eintlik ’n situasie ontlont wat kon uitgerafel het. “As hongersnood besig is om mense soos die virus aan te val, dan help jy. Vissers se brood en botter is dit wat uit die see kom. “Dis hoekom ons die petisie oorhandig het. Al beteken dit ook ek het nou ’n strafregklag teen my.” Hy beweer: “Kos hampers gaan verby hierdie mense en beland by die uitdelers se families en vriende.”