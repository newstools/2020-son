DIE Stormers gaan van volgende week af in groepe van vyf by die Sentrum vir Uitnemendheid in Bellville begin oefen. Volgens John Dobson, afrigter van die Stormers, is daar nog nie ’n amptelike datum vasgestel vir wanneer die spelers kan terugkeer om weer te speel nie. Die Nieu-Seelandse Super­rugby-spanne gaan mekaar van 13 Junie in hul eie plaaslike reeks aandurf. Vir Suid-Afrikaanse franchises is daar nog geen duidelikheid oor wanneer hulle weer op die speelveld gaan wees nie. Dobson het Maandag in ’n video-konferensie gesê: “In dié stadium kyk hulle (SA Rugby) na ’n moontlike terugkeer in Augustus, maar dit is iets wat van die regering gaan afhang. “Onder vlak 3 van die lockdown laat die regering dit toe dat vyf spelers saam kan oefen. Dit is waarvoor ons nou vir volgende week voorberei. “Dit sal beslis vir ’n paar weke net kondisionering wees.” In die lig van die wêreldwye Covid-19-pandemie is daar laas week radikale voorstelle gemaak om rugby in die nabye toekoms weer aan die gang te kry. Een voorstel is dat rugby voortaan daarna sal moet kyk om dalk ’n faset soos die skrum uit die spel te haal. Dobson het hieroor gesê: “Ek verstaan dat die denkwyse daaragter goed is. Dit gaan egter problematies wees, want baie spelers is rondom dit gekontrakteer. Aanvaar “Ons sal dus moet sorry sê vir spelers soos Kitsie (Steven Kitshoff), Frans (Malherbe), Thomas (du Toit), ensovoorts. Ons sal nie kan kies wie kan speel en wie nie kan speel nie. Ek weet net nie hoe dit sal kan werk nie. Dit sal soos ’n rugbyliga wees waar almal dieselfde grootte is.” Dobson kan nie sien dat spanne dit as ’n korttermynoplossing vir dié kompetisie sal aanvaar nie. “Waar gaan jy die streep trek oor die vlak van kontak? Gaan jy die lynstane en die mauls ook uit die game uit haal? “Dit is baie tricky vir my. In rugby het jy somtyds ses spelers wat bo-op mekaar lê in ’n losskrum. Dit is net so gevaarlik soos ’n skrum. “Die afbreekpunt gaan dus moet wees soos ’n rugbyliga, wat net ’n verdediger en baldraer het. Die bedoeling is goed, maar ek kan nie sien hoe dit toegepas kan word nie,” het Dobson bygevoeg.