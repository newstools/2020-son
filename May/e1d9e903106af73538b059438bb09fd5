’N GROEP bejaarde en gestremde inwoners wat al 11 jaar in shipping containers woon, hoop dat die corona-virus gaan maak dat hulle uiteindelik ander blyplek kry. Maria Peterson (77), haar dogter, 2 kleinkinders en 21 ander huishoudings bly al langer as ’n dekade in die Vastrap-plakkerskamp in die North­erns. Met die Oos-Kaapse departement van human settlements se pogings om dig bevolkte gebiede ’n bietjie uit te dun, hoop hierdie families om hervestig te word. En dat hulle in die proses vir ’n slag beter toilet­geriewe sal hê. Wanneer ’n mens die gebied binnekom, sal die stank van pie jou soos ’n Mike Tyson-vuishou tussen die oë tref. Stront lê orals onbedek, vrot water is orals gedump en die reuk van die vullis langs die containers is onuithoudbaar. Om dinge soveel erger te maak, lê die onwettige krag-connections oop en bloot op die grond en naby waar kinders elke dag speel. Peterson vertel aan Son dat sy een van die eerste mense was wat 11 jaar ge­lede hierheen getrek het. “Hier verspoel alles wanneer dit reën,” vertel sy. “Ons deel met nege ander gesinne ’n emmer om ons number 1’s en 2’s in te doen. “Ek kan nie meer van daai bucket gebruik maak nie, want dit gee my infeksies.” Sy sê sy gooi maar nou haar goeters buite op die vullishoop, wat nie deur munisipale werkers skoongemaak word nie. “Maar op warm dae – oe, dan stink en vrot daai ou pie darem vir jou,” sê Peterson. “En as die wind so waai, kom daai reuke tot in hierdie containers.” Antie Maria sê sy het haar container vergroot deur ’n kombuis aan te bou, maar sy sit nou met ’n ander dilemma. “Dis nou moeiliker vir my om kos te maak, want die kombuis sit nou langs die toilet. Nou krioel dit van die vlieë hier by my,” vertel sy moedeloos. Sy sê sy droom nie meer van ’n Hop-huisie van haar eie nie, want politieke leiers in haar area maak die een leë belofte ná die ander. Haar dogter, Nadia Galant, sê hul huidige omstandighede is nie ’n goeie plek om kinders groot te maak nie. Privaatheid Galant sê: “Die containers is yskoud in die winter en vrekwarm in die somer. “Daar is geen privaatheid nie en ons het nie eens ’n kraan nie. Die hele plek ruik na stront en pie en my kinders is pal siek.” Volgens haar moes hulle al na die Jaagvlakte-area verskuif word, maar toe verjaag die inwoners daar die munisipale trokke wat hul besittings moes vervoer. Antie Maria sê sy kan net hoop hulle skuif voordat hul omstandighede of die corona-virus hulle plattrek.