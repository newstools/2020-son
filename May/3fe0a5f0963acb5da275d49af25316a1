VIER mense, waaronder 'n toesighouer by 'n sekuriteitsfirma, is gearresteer omdat hulle na bewering kospakkies en myntoerusting aan onwettige mynwerkers in Bekkersdal, aan die Wes-Rand, gesmokkel het. Kapt. Mavela Masondo, polisiewoordvoerder, sê veiligheidswagte het die gebied Dinsdagaand gepatrolleer toe hulle 'n verdagte wit bakkie op 'n geïsoleerde ventilasieplek van die myn opgemerk het. “Toe die wagte die bakkie nader, het vier verdagtes uitgespring en gehardloop. Die bestuurder het ook weggejaag en sekuriteitswagte het agterna gejaag totdat die verdagtes gevang is,” sê Masondo. 'n Grinder, 'n swysmasjien en elektriese koorde is in die bakkie gevind. Die 31-jarige bestuurder is geïdentifiseer as die toesighouer van die sekuriteitsfirma wat by die myn gekontrakteer is, het Masondo gesê. Die toesighouer het beamptes na 'n huis in Bekkersdal gelei, waar hulle 'n Toyota Quantum ontdek het wat propvol kruideniersware was. In die huis is nog kospakkies gevind. Masondo sê die kospakkies het 'n geskatte waarde van R1 miljoen. “Voorlopige ondersoek het aan die lig gebring dat die kospakkies na die onwettige mynwerkers geneem sou word wat na bewering ondergronds werk.” Twee mans (31 en 32 jaar oud) en 'n 27-jarige vrou is by die huis gearresteer. Die vier mense word aangekla van sameswering om misdaad te pleeg en sal na verwagting binnekort in die landdroshof in Westonaria verskyn. - TimesLive   