INWONERS van Vanrhynsdorp beweer hulle het ’n helse nagmerrie beleef toe cops hulle met traangas gespuit en hulle aangerand het. Sowat 60 van hulle is na bewering verlede Donderdag geskop, getrap en met traangas bespuit toe gemeenskapslede by die plaaslike Check-Inn en drankwinkel wou inbreek. Daarna is hulle een vir een uit hul huise gehaal en op aanklagte van openbare geweld en oproerige gedrag opgesluit. Jakobus Kotze, ’n inwoner, beweer hy is onnodig deur die cops aangerand en toegesluit. Volgens Kotze het hy die dag van die voorval vrek siek wakker geskrik en na hul plaaslike kliniek gegaan. Hy vertel: “Toe ek uit die huis kom, het ek ’n geraas gehoor en ’n groot skare mense gesien. “Ek is na die kliniek en toe ek daar klaar is, het ek in dié pad geloop, want dis my roete huis toe. “Toe ek by Check-Inn kom, het ek agtergekom iets gaan aan. Ek was nuuskierig en ek het vasgesteek om te sien wat die probleem is. “Daar was ses polisievênne en die skare het na die drankwinkel gehardloop. “Ek het toe besluit om huis toe te gaan oor ek so siek gevoel het en nie nog lus gehad het vir dié dinge nie. “Toe ek by die huis kom, het ek my pille gedrink en gaan slaap. “Ek het steeds gehoor hoe die skare aangaan. Ek het deur die geraas aan die slaap geraak en gehoor hoe daar op loudspeakers gewaarsku word dat almal in hul huis moet bly. “Ek het bly lê en my neef het ingekom en gesê hoe die polisie die Rastas aanrand.” Kotze sê toe hy weer hoor, is die polisie voor hul deur en dreig om die deur af te breek as hulle dit nie oopmaak nie. Uitgeslaan “Toe ek weer hoor, toe bars die polisie in. “Hulle gryp my 15-jarige neef en skop en trap hom dat hy soos ’n lap waai. “Daarna het hulle my uit die bed geruk, met traangas gespuit en my wind uitgeslaan. “Ek en my neef is in die polisievên gegooi waar daar reeds meer as 10 ouens in was. “Ons het nog ander mense gaan oplaai.” Hulle is eers die volgende aand almal met ’n boete van R2 500 vrygelaat, sê Kotze. Rubin Skralie vertel hy was ook in die huis toe die polisie op hulle toeslaan. Volgens hom was die cops gemasker toe hulle verby hul huis loop. Daarna het hulle skielik die huis bestorm. Skralie vertel: “Hulle het gevloek en geskreeu dat ons op ons mae moet lê. “Ons is getrap en ons hare is uit ons kop getrek. “Ons kinders is ondervra. Hulle is getraumatiseerd en ons menswaardigheid is geskend.” Sontaga Seisa, ’n woordvoerder van die onafhanklike polisie-ondersoekdirektoraat, het bevestig hulle ondersoek tans drie sake in Vanrhynsdorp wat met dié voorval verband hou. Seisa sê: “Die ondersoek is nog in ’n vroeë stadium en dis waarom niemand nog gearresteer is nie.”