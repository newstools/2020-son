AL HET die corona-pandemie die wêreld en veral die sportlui onkant betrap en in die doldrums laat beland, sien David Notoane, coach van Suid-Afrika se o. 23-span, steeds die positiewe aspekte daarvan raak. Amaglug-glug, soos die o. 23-span bekend staan, het einde laas jaar hul plek by die aanvanklike 2020 Olimpiese Spele in Tokio bespreek. Dit was toe Notoane-hulle Ghana met 6-5 op penalties geklop het om derde te eindig in die Afcon-toernooi, wat hul kwalifikasie vir die Spele in Japan verseker het. Die wenner van die toernooi, Egipte, en die naaswenner, die Ivoorkus, is die ander verteenwoordigers van die vasteland van Afrika. Die corona-uitbreking het ongelukkig die sportower­hede genoop om sportbyeenkomste stop te sit, terwyl ander uitgestel is tot volgende jaar – soos in die geval van die Olimpiese Spele, wat nou na volgende jaar uitgestel is. Notoane beweer persoonlik verwelkom hy die idee omdat dit hulle die kans gee om sorgvuldig te beplan. Versterk “Kyk, ons het ’n goeie kwalifiseringsproses gehad, maar nou gee dit ons die kans om ons spelerspoel te vergroot en ook nog na ander opsies te kyk,” het Notoane verduidelik. “Dit gee ons ook die geleentheid om beter voor te berei en tyd om sorgvuldiger te beplan, jy weet? “Ons het nou nog tyd om ons groep te versterk en dis iets waaruit ons beslis voordeel kan trek. “Alles gebeur met ’n rede, soos hulle sê. Dis belangrik dat ’n mens die positiewe aspekte daarvan insien en nie te veel op die negatiewe fokus nie,” het hy afgesluit.