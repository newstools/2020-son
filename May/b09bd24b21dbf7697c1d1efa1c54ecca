’N WARM bakkie kos maak vir baie mense op die Kaapse Vlakte die verskil op ’n bitter moeilike dag. Vir 500 mense was dit soos manna uit die hemel. En vir die meeste was dit moontlik die enigste kos vir die dag. Inwoners van Ravensmead kon nie genoeg dankie sê vir die kos wat hulle gekry het nie. Vir die sakeman David Olivier, wat die projek saam met Pick n Pay in Parow aangepak het, is dit niks nuuts nie. “Mense kry swaar, en die siekte het so vinnig op ons almal afgekom. “Ons het nie eens tyd gehad om geld te spaar nie. “Dis maar min mense wat werklik in ’n posisie is om deur te kom. Die meeste ander leef van dag tot dag. “Swaarkry klop baie maklik aan die deur. “As gevolg van die winkel se ondersteuning en bydrae kon ons 500 mense iets gee om te eet. Dit was dalk nie so goed soos kospakkies nie, maar dit is ’n verligting vir mense wat stres oor honger en swaarkry.” Vir dié sakeman en voormalige voorsitter van Ravens­mead se gemeenskapspolisiëringsforum, is ondersteuning aan sy gemeenskap tweede natuur. Hy doen dit al jare. “Dit is dalk die eerste keer dat ons in dié gedeelte van Ravens­mead so iets doen. “Ons reik altyd uit na die mense in Uitsig.” Olivier sê mense kry verskriklik swaar, veral noudat baie nie werk nie. “Die behoefte is so groot. Ons is so dankbaar dat ons as familie en vriende in besigheid kon teruggee. Ons hoop om gou weer so te maak.” Hy bedank die winkelgroep vir sy ondersteuning. Bernadene Benjamin, customer serivce-bestuurder by Pick n Pay, sê hulle streef daarna om ’n verskil te maak – al is dit in die lewe van een persoon. Volgens haar is die nood groot, veral gedurende hierdie tydperk. Verhouding “Ons moet dankie sê aan die eienaars van die winkel, Rohann en Anton Maree. Ons hoef hulle nooit twee keer te vra om inisiatiewe soos dié te ondersteun nie.” Benjamin sê ook hulle kon dit doen as gevolg van die verhouding wat hulle met Olivier het. 