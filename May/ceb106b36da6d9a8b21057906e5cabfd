JOHN Dobson, afrigter van die Stormers, het bevestig dat Dillyn Leyds voortaan nie meer vir die Stormers gaan uitdraf nie. Die talentvolle Leyds het besluit om sy loopbaan by La Rochelle in Frankryk voort te sit. Die veelsydige 27-jarige agterspeler het in 2012 en 2013 vir UCT se Ikey Tigers in die Varsity Cup gespeel. In 2014 het hy vir ’n jaar vir die Western Force in Perth gaan speel. Sedert sy terugkeer na die Kaap het hy 30 keer vir die Westelike Provinsie gespeel en die Stormers in ’n allemin­tige 65 games op Superrugby-vlak verteenwoordig. Leyds, wat ewe vaardig op heelagter, vleuel en losskakel is, spog ook met 10 toetse vir die Springbokke. Met die Superrugby-seisoen wat weens die Covid-19-pandemie waarskynlik nie meer vanjaar in Suid-Afrika gaan plaasvind nie, lyk dit asof Leyds reeds sy laaste game vir die Kaapse franchise op Nuweland gespeel het. Vaskop Ook die Stormers se Springbok-stut Wilco Louw is vroeg van sy kontrak met die WP Rugbyunie vrygestel. Louw gaan hom by die Engelse klub Harlequins aansluit. Die groot vaskop het 48 keer vir die Stormers in die voorry gesak en in 57 games vir die Streeptruie uitgedraf. Hy het ook die Bok-skrum in 13 toetse geanker. Dobson het oor Leyds en Louw gesê: “Albei is Springbokke en albei het uitstekende diens vir ons gelewer, veral Dillyn. “Hy is nou reeds ongeveer 10 jaar in die stelsel by die WP. “Die feit dat hulle dalk hul laaste game vir die Stormers gespeel het, is baie hartseer. “Ek sal nie omgee as hulle ’n bietjie langer bly nie. “Ons sal graag ’n wedstryd wil speel om afskeid te neem van hulle, maar dit is emosioneel en minder belangrik in hierdie stadium.”