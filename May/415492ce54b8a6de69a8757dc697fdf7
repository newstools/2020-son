DIE Mexikaanse middel­gewigbokser Canelo Álvarez sê hy is verbaas om te hoor dat ’n rematch met Gennady Golovkin vir September beplan word. Hy het aan Express gesê daar is nog geen duidelikheid oor wie sy volgende teenstander sal wees nie. Daarom vind hy hierdie Golovkin-gerugte uiters vreemd. “Dus weet ek nie wat om daaroor te sê nie,” het Ál­varez, wat die wêreldkampioen in vier gewigs­afdelings is, gesê. “In my kop boks ek weer in September en dit is al. Hopelik is die pandemie dan al iets van die verlede.” Álvarez en Golovkin het in 2017 in ’n riller in Las Vegas gelykop geboks voordat Álvarez ’n jaar later ’n rematch met punte gewen het. Golovkin (38), ook bekend as Triple G (GGG), hou vol dat hy die eintlike wenner was en dat die beoordelaars hom van ’n oorwinning beroof het. Álvarez sê: “Op die oomblik staan alles stil. Gepraat “Absoluut niks is aan die gebeur nie en niks word bespreek nie. “As gevolg van Covid-19 word daar nie eens oor my volgende geveg gepraat nie.” Álvarez (29) het ook aangedui dat hy net sal boks totdat hy 36 jaar oud is. “Boks is ’n wrede sport en bitter min boksers tree in hul laat 30’s sonder ernstige beserings uit. “Ek sal boks totdat ek 36 is. Dalk 37 maksimum.”