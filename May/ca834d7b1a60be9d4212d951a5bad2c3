DIT was die afgelope week snerpend koud en nat in die Metro. Die Animal Anti-Cruelty League (AACL) het sy hande vol gehad met verwaarloosde honde en katte. Talle honde het in die sterk wind en reën verlore geraak en was ’n gevaar op straat vir motoriste. Beverley Rademeyer, ’n vrywilliger by die Cleary Park-tak, sê mense moet meer besorg wees oor die diere. Sy sê hulle ondervind nou al vir baie jare dat die arme diertjies maar altyd aan die kortste end trek. “Dis elke jaar dieselfde storie,” sê Rademeyer, wat ’n groot liefde vir diere het. “Ons staal ons nou vir die koue wintermaande. Daar is baie diere wat in nood is. “As mense net kan besef dat dit God se skepping is, sal dinge beter gaan vir almal. “Dis ’n skande om te sien hoe honde en katte seergemaak word. “Ons kry te doen met verskillende voorvalle en tot skilpaaie word leed aangedoen.” Sy sê mense dink om hul dop verskillende kleure te verf en dit selfs te kraak, is iets snaaks, maar dis baie pynlik vir die diertjie. “Ons is ook tans besig om beddegoed vir die winter vir diere bymekaar te maak. “Daarom is donasies en skenkings van die publiek baie belangrik.” Boetes Volgens haar is die onwettige teling van honde – veral pit bulls – ’n groot kopseer vir hulle. “Boetes wat etlike duisende rande beloop, kan vir die onwettige teling van honde uitgereik word. “Ons raai diere-eienaars aan om van ons dienste gebruik te maak, want dis goedkoop en in die beste belang van die diere,” voeg sy by.