NUUSKIERIGHEID kan jou duur te staan kom. Vra maar vir Kelly Abesalie (24) van Timothy Valley. Abesalie het onlangs saam met hordes ander mense toegekyk hoe ’n winkel geplunder word toe ’n bullet haar tref. Genadiglik is sy nie gedood of ernstig beseer nie. Sy vertel: “Dinge het mal gegaan soos wat hulle die winkel ge-loot het. “Ek het op ’n afstand gestaan terwyl die polisie geskiet het. “Die volgende oomblik het ek ’n skerp pyn in my gesig gevoel. “Ek het histeries in ’n jaart ingehardloop, met bloed wat langs die kant van my gesig afgestroom het.” Abesalie sê sy het aanvanklik gedog dat sy deur ’n rubberkoeël getref is. “My X-straalfoto het egter gewys dat dit skerp ammunisie was. “Die bullet sit nog in my wang en die hospitaal het aan my gesê dat hulle dit eers in Oktober sal kan verwyder,” het sy gesê. Die koeël wat in haar regterwang vassit, is een groot ongemak, kla Abesalie. “Ek kan nie kou nie en moet maar sop en water afsluk. “Toe hulle sê dat ek eers in Oktober geopereer gaan word, wou ek huil. “Gelukkig het ek niks tande verloor nie en is ek net die Here dankbaar dat ek nie my lewe verloor het nie.” Abesalie se pyn en ongemak nogtans binnekort iets van die verlede te wees, want sy is intussen ingelig dat die koeël môre tydens ’n operasie verwyder gaan word. Haar boyfriend, Arlindo Borens, sê hy het groot geskrik toe hy hoor sy meisie is geskiet. Borens sê dis net danksy die genade van Bo dat sy nie dood is nie. “Ek weet nie wat ek sonder haar sou gedoen het nie,” laat hoor hy. Heelparty winkels in die Northerns en veral Timothy Valley het die laaste paar weke onder looters deurgeloop wat dit rot en kaal gesteel het.