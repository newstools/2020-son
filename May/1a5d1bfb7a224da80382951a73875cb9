DIS nie elke dag dat die Kaap se drie grootste sportsoorte – rugby, krieket en sokker – mekaar in ’n kompetisie aandurf nie. Maar dit is presies wat gaan gebeur wanneer die Stormers, die Cape Cobras en Cape Town City sake in Junie in die EsportSA #3teams1city Super Challenge gaan uitspook. Volgens Junaid Moerat, stigter van EsportSA, het hy besluit om pro-aktief te wees in die tyd van die corona-virus-pandemie. Sy maatskappy het die laaste paar maande nou met dié drie Kaapse spanne saamgewerk in ’n poging om hulle in die digitale wêreld te betrek. Spelers van die Stormers, Cobras en CT City gaan mekaar aanlyn in ’n Fifa 2020-kompetisie aandurf. Fans sal ook aan die kompetisie kan deelneem. Moerat, wat ook lid is van die WP Rugbyunie se raad, het aan Son op Sondag gesê: “Ek dink dis ’n great manier om ál die fans van verskillende sportkodes bymekaar te bring vir ’n vriendelike kompetisie op ’n virtuele platform. “Handelsmerke kan sodoende die tradisionele grense oorskry en huishoudings regoor Suid-Afrika bereik. “Met geen sport wat tans aan die gang is nie, is daar geen inkomste nie. Dit sal dus ook broodnodige blootstelling aan bestaande borge gee. Ons sal volgende week die formaat en struktuur bekend maak vir dié kompetisie, wat agt weke gaan duur.” Die Fifa 2020 aanlyn kwalifiseerders gaan mekaar op Xbox One en PlayStation 4 pak. Die eindstryde word regstreeks by ’n plaaslike venue aangebied. Hierdie kwalifiseerders sal gelyktydig in drie dele verdeel word: Die Stormers-uitdaging, die Citizens-uitdaging en die Cape Cobras-uitdaging. Dit sal fans (sowel as amateur-, semi-pro- en pro-Fifa 2020-spelers) die kans gee om aanlyn aan te sluit en te kompeteer vir die top-8-uitdagings. Daar sal hulle hul spanne in die #3teams1city Super Challenge verteenwoordig. Scarra Ntubeni, Juarno Augustus, Jaco Coetzee, Daniel du Plessis en David Kriel sal die Stormers verteenwoordig. Protea-spelers soos George Linde, Kyle Verreynne en Janneman Malan sal saam met hul spanmaats Imran Manack, Nandré Burger en Isma-eel Gafieldien vir die Cobras in aksie wees. Die sokkersterre Thamsanqa Mkhize, Kermit Erasmus en Thabo Nodada het hand opgesteek vir die Citizens.