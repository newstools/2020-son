TWEE maande nadat ’n tienermeisie by haar ouerhuis in Westridge, Mitchells Plain, vermoor is, is daar steeds niemand in die mang nie. Carly Isaacs (17) is laas lewend gesien toe sy hul kerk, wat net om die draai van hul huis is, verlaat het om haar kleed te gaan haal. Sy sou in die volgende diens met altaar­takies uitgehelp het. Son verneem daardie einste altaarkleed is by die huis se voordeur gevind. Dit blyk dat sy die deur oopgesluit en die sleutel in die deur gelos het. Die boewe moes so toegang tot die huis gekry het. Haar pa, ’n Uber driver, was na verneem word vas aan die slaap in die huis toe die voorval gebeur het. Toe hy wakker word, het hy haar in ’n sittende posisie op die rusbank gevind. Daar was ’n strepie bloed aan die rand van haar mond. Toe hy aan haar vat, het hy gesien daar is ’n wond aan haar lyf. Haar pa het toe sy vrou gebel wat toe nog by die kerk was. Die familie moes by die huis “inbreek” om in te kom omdat die huis van buite gesluit was en die oor­treders klaarblyklik met die sleutels weg is. Volgens ’n ingeligte is die familie al raadop omdat daar nog niemand aangekeer is nie. Son verneem drie verdagtes is reeds vir ondervraging aangekeer, maar hulle is daarna weer vrygelaat. Kol. Andrè Traut, ’n polisiewoordvoerder, sê die ondersoek in die saak staan nie stil nie. “Ons volg elke moontlike leidraad op en is steeds besig met die ondersoek. Niemand is al aangekeer nie.” Traut kon nie bevestig of sy seksueel aangerand is nie.