COPS in die Noord-Kaap het hard toegeslaan op verskeie mense wat entjies skelmpies verkoop. Die waarde van die entjies beloop etlike duisende rande. Die rookgoed sal waarskynlik vernietig word. Dié suksesse het Noord-Kaapse rokers, wat midde-in ’n rookvrye tydperk is, verder kwaai gemartel. In een voorval het die cops van Kimberley Woensdag op info van die publiek gereageer. In Georgestraat het hulle op sigarette ter waarde van R11 500 en okkatabak ter waarde van R4 000 beslag gelê. Dis gevind in ’n winkel van ’n 38-jarige buitelander. Hy is gearresteer en aangekla van die oortreding van die Rampbestuurswet. Hy sal binnekort hof loop, sê kol. Mashay Gamieldien, ’n polisiewoordvoerder. Brig. Nicky Mills en brig. Bossie Jacobs het die patrollie gelei. Rieme Volgens Mills gaan die cops onverpoos voort om die regulasies van vlak 4 van die lockdown af te dwing. In ’n ander voorval het die cops in Kuruman ’n 29-jarige man gearresteer vir die onwettige verkoop van entjies. Die waarde is ongeveer R16 000. Die verdagte staan tereg op aanklagte wat verband hou met de verkoop van nie-essensiële goedere tydens die lockdown. Ook in Kathu het ’n entjie-mert sy rieme styf geloop teen die Covid-19 cops. Die Kuruman-blitspatrollie en cops van Siyathemba het die 31-jarige verdagte vasgetrek. Entjies met ’n waarde van meer as R40 000 is afgevat ná ’n tip-off van die publiek. Intussen het die ­bevelvoerder van die John Taolo Gaetsewe-streek, maj. genl. Johan Bean, die misdaadintelligensie-eenheid en blitspatrollie van Kuruman geloof vir hul suksesse. Hy was ook dankbaar dat die cops van Siyathe­mba hul kant gebring het.