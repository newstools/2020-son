DIE krieketspeler Hanno Kotze is ná twee seisoene in die Boland terug in die Suidwestelike Distrikte (SWD) se geledere. Die 25-jarige Kotze, ’n boorling van Malmesbury, is onder die groep spelers wat die Suid-Kaapse unie vir volgende seisoen gekontrakteer het. Hy het sy eersterangse debuut vir die SWD as 18-jarige kolwer en paaltjiewagter gemaak. “Dit was glad nie ’n moeilike besluit nie. Ek het my krieket oor die jare by die SWD baie geniet,” het hy aan Son gesê. Benewens sy verpligtinge by die Boland se provinsiale span in die afgelope twee seisoene, het hy vir die Vredenburg Saldanha-krieketklub gespeel. Hy was ook lid van die span wat vanjaar die Bolandse Premierliga-titel gewen het. Welkom “Beslis, ek het twee seisoene vir Vredenburg Saldanha gespeel en ek het dit vreeslik baie geniet. “Die klub het my altyd baie welkom laat voel en ek het baie nuwe vriendskappe gesmee,” vertel hy. Kotze sê sy hoogtepunt by die Boland is die maraton-beurt van 222 lopies wat hy op Boland Park gedurende die 2018-’19-seisoen behaal het. “My hoogtepunt is definitief die dubbele honderdtal, asook die geleentheid wat ek gekry het om vir die Cape Cobras in die eendag-kompetisie te kon speel.” Onder die nuwelinge is nog ? Bolander, Simon Khomari. Die Warriors en Oostelike Provinsie se voormalige staatmaker Kelly Smuts is nóg ’n nuwe aanwins. Twee van die streek se talentvolle jong spelers is ook in die groep. Die 18-jarige Jhedli van Briesies en die 21-jarige Levin Muller het ook kontrakte onderteken. Albertus Kennedy, CEO van die unie, sê hy het alle vertroue dat die groep die mas in die nuwe kompetisie sal kan opkom. Die SWD se groep is: Herschell America, Kirwin Christoffels, Jean du Plessis, Neil Hornbuckle, Simon Khomari, Hanno Kotze, Renaldo Meyer, Levin Muller, Tsepo Ndwa­ndwa, Kelly Smuts, Jhedli van Briesies.