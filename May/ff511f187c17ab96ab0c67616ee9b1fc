DIE verpleegster van Eersterivier wat aan komplikasies weens Covid-19 dood is, sou verlede week ná 40 jaar in die diens haar nursing-skoene uitskop. ’n Dag voor die verwagte farewell-partytjie met blomme en ballonne is Petronella “Ma Nellie” Benjamin (62) egter in die hospitaal dood. Sy is die eerste gesondheidswerker in die Wes-Kaap wat weens die virus dood is. Ma Nellie, ’n ma van vier, het voor die Paasnaweek met griep gebattle, vertel haar swaer en segsman van die familie, Rudy Cookson. “Haar kinders het haar tóé al gevra om nie weer werk toe te gaan nie. “Haar aftrede was klaar bevestig vir 30 April. Maar toe sy weer op die been was, is sy terug werk toe. Dit was ná die Paasnaweek. Sy het gesê haar werk is nog nie klaar nie.” Cookson sê Ma Nellie se werk by die kliniek in die Kaapse Middestad was soos haar tweede familie. “Benewens haar werk as ’n verpleegster was sy ook ’n ordained pastoor by die Full Gospel-kerk. Sy het ’n graad in teologie. Ná werk en naweke het sy dié roeping uitgedien.” Verskeie mense wat sy oor die jare by die kliniek in Langstraat bedien het, het hul medelye met Ma Nellie se familie uitgespreek. “Jy het altyd daar uitgestap met ’n woord van bemoediging,” lees een pasiënt se boodskap. “En sy was baie lief vir haar familie. Die laaste keer toe ek haar gesien het, was net voor die lockdown. Sy het so uitgesien na haar aftrede en meer tyd met haar familie.” Cookson sê Ma Nellie het die corona-virus opgetel in haar eerste week terug byt die werk. “Die virus het sy by die werk gekry waar sy op die voorste linie van die stryd teen die pandemie geveg het. Sy was minder as twee weke siek voordat sy op 29 April, ’n dag voor haar aftrede, dood is.” Sy was een van 328 gesondheidswerkers wat reeds positief getoets is vir die virus. Verlede week moes die National Health Laboratory Service (NHLS) by die Groote Schuur Hospitaal sekere dienste opskort toe 12 werkers by die lab positief getoets is vir Covid-19. In ’n persverklaring van die nasionale gesondheidsdepartement Woensdag, betuig minister Zweli Mkhize medelye met Ma Nellie se mense, maar hy sê sy het nié die virus by die werk opgedoen nie. “Dit is ’n blatante leuen en as familie is ons erg seergemaak hierdeur.” Hy sê ’n week voor haar dood het sy ’n voice note aan haar familie en vriende gestuur waarin sy hulle bemoedig en vra om in die vreugde en vrede van die Here te bly. Sy word môre begrawe. Cookson sê net ’n klein groepie mense kan die diens bywoon. “Ons sal beoog om later in die jaar ’n memorial celebration te hou wanneer almal wat haar lewe en legacy wil vier, dit kan bywoon. Sy verdien dit.” Ma Nellie se man, Edwin Benjamin (60) is laas Donderdag in die hospitaal opgeneem nadat hy ook positief vir die virus getoets is. Hy sal nie by sy vrou se begrafnis kan wees nie.