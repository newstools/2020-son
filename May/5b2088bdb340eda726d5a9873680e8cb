“COVID-19 is real. "Maar God is ook real. En toe ek uitvind ek het Covid-19, het ek geweet my oorwinning gaan my getuienis wees.” Dit is om dié rede dat Lolite Lawrence, ’n gesondheidswerker, besluit het om ’n bewusmakingvideo te maak oor haar stryd met die corona-virus. Lawrence het haar getuienis, oor hoe sy met gebed en geloof in God die virus oorwin het, in ’n 10 minuut lange video omskep. Dié video het sy op haar Facebook-blad gepost. Sy vertel dat sy sedert die uitbreek van die virus in Suid-Afrika oorversigtig was en alle protokols gevolg het om haar kanse, om die virus op te tel, te verminder. “Ek het self my dogter na my ma-hulle toe geneem sodat sy uit die gevaar kon wees. Ondanks al my kennis en al die maatreëls wat ek gevolg het, het ek steeds die virus gekry.” Volgens haar weet sy waar sy moontlik die virus kon opgetel het. Sy sê toe sy na dag vyf ná die “blootstelling” begin hoes het, het sy geweet sy sal haar moet laat toets. “Toe die dokter my dae later bel om my uitslae te deel het ek geweet wat gaan volg, want toe het ek al die droë hoesie en ’n hoë koors gehad. Na hy my meegedeel het dat ek positief getoets het, het ek opgestaan en begin bid. Ek het geglo ek gaan dit oorwin." Sy sê hoewel daar dae was wat sy angstig was en dit gevoel het of ’n gewigtige persoon op haar bors sit, het sy nooit hospitaal toe gegaan nie. “Op daai dae het ek opgestaan en gebid. Daar is nie medisyne nie, geen vaccine om Covid-19 te behandel nie. Jy kan wel die simptome behandel.” Lawrence glo dat sy die virus met Jesus oorwin het. 