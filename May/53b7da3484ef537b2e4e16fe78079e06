“ONS werk met vullis, maar ons is nie vullis nie ...” Só sê werkers van die vullisdepot in Bellville nadat die Stad Kaapstad glo hul griewe gerubbish het. Ses werkers by dié depot is na verneem word positief getoets vir Covid-19. Volgens die werkers word hulle net ge-screen, maar nie getoets nie. Hulle reken dit stel hul lewens in gevaar. Een van die werkers sê: “Die trokke is net een keer skoongemaak. Daar is nou al ses gevalle. Die manne moet kom werk en word gedreig as hulle nie wil kom nie. “Hulle stel hul lewe en dié van hul familie in gevaar. Toegemaak “Ek het Maandag besluit om nie te gaan werk nie. “Die ander depots word gesluit en skoongemaak as daar positiewe gevalle is, maar ons moet werk.” Kuilsrivier se depot het dié week toegemaak nadat dáár ook twee mense positief getoets is. Die Stad Kaapstad het die inwoners om verskoning gevra vir die ongerief. Die depot is ontsmet en sal eers volgende week weer oop wees. Die werkers wat met die siek werkers in aanraking was, is tans tuis onder kwarantyn. Die Mitchells Plain-, Schaapkraal- en Woodstockvullisdepot was ook al gesluit nadat werkers positief vir Covid-19 getoets is. In Mitchells Plain is een werker positief getoets en in Woodstock is twee werkers met die virus besmet. Ál dié depots was drie dae lank dig toe terwyl die voertuie en geboue deeglik skoongemaak is. Geskrop Volgens Priya Reddy, woordvoerder van die Stad Kaapstad, is die Bellville-depot se eerste geval op 14 Mei aangemeld en die hele depot is geskrop terwyl die werkers by die huis was. Reddy sê: “Die mense met wie dié werker in aanraking was, is ook getoets en onder kwarantyn geplaas. “Werkers wat enige simptome getoon het, is aangeraai om by die huis te bly. “Ons is ingelig van die ander gevalle en die werkers is ingelig van hul status voordat hulle teruggekeer het werk toe. “Die Stad Kaapstad het voorsorgmaatreëls in plek om die veiligheid en gesondheid van die werkers te verseker.”