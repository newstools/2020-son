DIE Baai se sporttalent blink nie net uit op die veld nie, maar word gevind in alle aspekte van hul professies. Cariston Diedericks (23) is tans betrokke by Chippa United as kondisioneringsafrigter. Maar as dinge anders uitgewerk het, kon hy vandag vir die Warriors krieket gespeel het. Diedericks sê hy het grootgeword in Booysenpark en is van kleins af betrokke by die Booysen Pride-sokkerklub vanweë sy familie se betrokkenheid. “Dis basies waar my liefde vir sokker begin het,” vertel hy. “Ek het later selfs vir Fairview Rovers met nog ’n huidige Baaise ster, Reeve Frosler (nou by Kaizer Chiefs), gespeel.” Hy sê nadat hy egter moes trek na Oos-Londen, was daar nie sokker by sy skool nie. “Ek het wel krieket ook gespeel en Grens op junior vlak verteenwoordig en speel ook nog vir die Gelvandale-krieketklub vandat ek 13 jaar oud is.” Hy het so goed gevaar dat hy terug Baai toe moes kom nadat hy hom by die Warriors se akademie aangesluit het. Hy het in Europa getoer met die span, maar die franchise het hom ongelukkig nie ’n kontrak aangebied nie, toe begin hy weer sokker speel by Glenville. Gehelp Diedericks vertel: “Ek het Victor Burton en ander plaaslike helde soos Daine Klate by die Engen-toernooi ontmoet en dis hoe ek weer my sokker-boots gevind het.” Nadat hy Glenville gehelp het om die 2019 Nafa-Paastoernooi te wen, het die Tweede Liga-span Peacemakers se voormalige afrigter Duran Francis hom nader getrek. Diedericks vertel: “Ek het vir Makers begin uithelp en kort daarna het ek oorgeskuif na die Chilli Boys se Diski-span en die senior span.” Diedericks sê noudat hy die kans gekry het om in die Premier-sokkerliga (PSL) te werk, soek hy meer.