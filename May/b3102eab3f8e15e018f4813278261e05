DAAR is geen rede vir ‘n groep versorgers van Livewell in Somerset-Wes om Werkersmaand te vier nie. Dié groep vroue, van wie jare al by die luukse tehuis vir pasiënte met demensie werk, is Woensdag ingegeroep om die vorms te teken. “Die hele storie het dae voor die nasionale lockdown begin. Die bestuur het ons gevra om gedurende lockdown by die tehuis inslaapdienste te verrig. Ná elke twee weke se inslaapdiens sal ons dan kon huis toe gaan. As ons nou wel huis toe gaan, moet ons in isolasie wees,” vertel een van die vroue. “Baie van ons kon nie inslaap nie. Ons het huise met gesinne waarna ons na-ure moet omsien. Ons het dit so verduidelik en dit was so aanvaar. Van die ander vroue het wel die opsie gekies om in te slaap.” Toe die inperking verleng word, het Livewell hulle weer genader maar dié keer met die nuus dat hulle “vrywillige skeidingspakkette" moet vat of dat hulle afgedank gaan word, vertel die vroue. Hulle is ook vir April half betaal. “Ons het niemand om ons te help nie want die CCMA se kantore is toe. Ons is raadop en moedeloos. Die bestuur kan ook nie vir ons verduidelik hoekom ons pakkette aangebied is as daar nog nuwe mense aangestel word nie.” Tanya Lombard, bestuurder van die tehuis, het by navraag gesê die Covid-19-pandemie wat wêreldwyd amok gesaai het, het elke besigheid gedwing om harde besluite te maak ten opsigte van kontantvloei, werkers, gesondheid en veiligheid. “The Livewell-groep is geen uitsondering nie. Die groep het twee tehuise waarvan een in Johannesburg is. Die meerderheid mense in ons sorg is oor 65. "Dit plaas hulle outomaties in die bracket van mense wat ‘n hoër risiko het om die virus op te doen. Omdat die virus so gou versprei moes ons sekere goed in plek sit. Daarom moes ons die getal noodsaaklike personeel verminder wat daagliks met publieke vervoer inkom. "Ons het ook gevra dat die noodsaaklike personeel op die perseel moet bly. As die personeel op nuwe skofte kom, word hulle onder kwarantyn geplaas en word getoetset. Sy sê die vrywillige pakkette is ‘n opsie vir die personeel wat nie op die perseel kan bly nie. “Weens ons nuwe manier van dinge doen sal ons net 256 werkers in total benodig. Dit is steeds meer as wat nodig is volgens die versorger-aan-pasiente ratio.” Wendy Pekeur  ‘n menseregte aktivis, sê die hele affere kom neer op onbilikke afdanking. “Livewell gebruik die Covid-19-pandemie as ‘n verskoning om die werkers se regte te skend. As dit is dat hulle mense moet laat gaan weens kontantvloei moet hulle ook van die relief fund gebruik maak wat deur die regering in plek gesit is. Dit is ‘n skreiende skande dat mense in werkersmaand hul werke verloor.”