ALLE bietjies help en daarom het Daine Klate, voormalige ster van die Premierliga (PSL), besluit om hand by te sit in hierdie moeilike tyd. Klate, wat sy loopbaan in die Baai verlede seisoen by Chippa United beëindig het, het besluit om sy gemeenskap by te staan deur kospakkies bymekaar te maak en uit te deel. Klate vertel hy en ’n paar pelle het besluit om noodsaaklike items te bekom. Dinge soos brood, olie en blikkieskos. Hy het reeds verlede week met die inisiatief begin en kon toe 150 kospakkies uitdeel. Dié week Woensdag het Klate met sy vriende se hulp 200 pakkies in woonbuurte soos Gelvandale, Schauder en Helenvale gaan uitdeel. Volgens Klate probeer hy net hand bysit omdat dinge reeds moeilik is, maar veral nou nóg erger is weens die corona-virus-pandemie. Klate is tans besig om sy afrigting-loopbaan verder uit te brei. Hy het ná sy uittrede by Chippa United se Diski-span begin afrig. Hoewel die span nie swak gevaar het nie, is hy egter in die middel van die seisoen in die pad gesteek.