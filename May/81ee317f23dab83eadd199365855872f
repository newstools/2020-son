LOCAL bly mos lekker! En in moeilike tye soos dié moet ons natuurlik ons plaaslike produksies ondersteun. Daar is ’n splinternuwe fliek, Griekwastad, op DStv Box Office waarna julle kan gaan loer. Ek het die fliek laas jaar by die Silwerskermfees gesien en naas Poppie Nongena was hierdie my gunsteling! Onthou julle nog op 6 April 2012 is Deon Steenkamp (44), sy vrou, Christel (43), en hul tienerdogter, Marthella, in die leefvertrek van hul plaashuis op die plaas Naauwhoek in die Noord-Kaap vermoor? Hulle 15-jarige seun, Don, het net ná sononder by die Griekwastad-polisiestasie ingestorm. Sy gesig, hande en hemp was vol bloed. Hy’t vir die polisie gesê sy gesin was die slagoffers van ’n plaasmoord en dat hy in die skuur weggekruip en eers teruggegaan het na die huis nadat die skietery opgehou het. Sy suster het in sy arms gesterf. Waarheid Maar foto’s van die krapmerke aan sy nek en sy bebloede, geskeurde hemp was ’n bewys van ’n hewige gestoei met sy suster. Dick de Waal, die speurder, moes sy mening dat die jong seun onskuldig is, laat vaar en hom daarop toespits om ’n driedubbele moord op die Steenkamp-plaas op te los. Griekwastad vertel die storie van die soeke na die waarheid oor wat daardie aand werklik gebeur het. Dis gebaseer op die boek Die Griekwastad-moorde – Die misdaad wat Suid-Afrikageruk het deur Jacques Steenkamp. Die rolprent is vervaardig deur SCENE23, bestaande uit Deon Meyer, Tim Theron, Cobus van den Berg en Tracey Lange. Die rolverdeling sluit onder andere Arnold Vosloo, Alex van Dyk, Jane de Wet, Albert Pretorius, Albert Maritz, Deon Lotz, Ira Blankenberg, Rolanda Marais, Tim Theron, Jody Abrahams en andere in. Vosloo, die wêreldberoemde Suid-Afrikaanse akteur, vertolk die hoofrol van kolonel Dick de Waal. Hierdie is Suid-Afrika se verlore filmseun se eerste Afrikaanse fliek in 30 jaar, so jy móét dit onder oë kry.