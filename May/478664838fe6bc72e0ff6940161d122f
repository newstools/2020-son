FRANCOIS “Kaballie” Davids se kanse op herverkiesing tot adjunkpresident van die Suid-Afrikaanse Rugbyunie lyk goed. ’n Elektroniese stemming oor wie Saru vir die volgende vier jaar gaan lei, word vandag en môre behartig. Die uitslae van die verkiesing sal in Junie bekend gemaak word. Davids se posisie is die enigste wat teenkanting kry. Jerry Segwaba, president van die Vrystaat Rugbyunie, vat Davids aan om dié pos. Segwaba is deur sy unie benoem, maar Son het betroubaar verneem dat die Oostelike Provinsie Rugbyunie (OPRU) dalk sy steun agter Segwaba sou gooi. André Rademan, OPRU-president, het gister aangekondig hy onttrek hom aan die wedloop om die vakante posisie van Saru-raadslid. Dit kom ná ’n week van onstuimigheid in die OPRU. Eers was daar die bekgeveg met die Southern Kings. Toe moes Rademan skorsings uitdeel aan drie raadslede vir hul beweerde betrokkenheid by die vervalsing van kwotasies. Bantwini Matika (adjunkpresident) en twee ander lede wat nog nie genoem mag word nie, sou gister gevra word om te bedank sodat die OPRU die klagte kan ondersoek. Matika het intussen bedank. Hy het in Sondag se Rapport gesê hy het ’n brief ontvang wat hom aansê om redes te verskaf oor hoekom die OPRU hom nie moet skors nie. Oor sy onttrekking sê Rademan: “Weens die huidige situasie by die unie en ná baie versoeke om te onttrek, kan ek nie verder gaan met die proses nie. “Ek voel dit is belangriker om die goeie werk wat sover by die unie gedoen is, voort te sit en stabiliteit te verseker. “Dit is belangrik vir die Oos-Kaap en rugby. Ek is dankbaar vir die benoeming en wens die ander kandidate sterkte toe.”