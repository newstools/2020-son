DIE Madibaz se sokkerbestuurder, Mark Tommy, sê die emosionele impak van die corona-virus-pandemie op jong spelers is ook iets waarvan afrigters bewus moet wees. Daar is baie idees wat rondvlieg oor hoe om sokker en ander sportkodes weer aan die gang te kry, maar die meeste opsies dui daarop dat oefenmetodes sal moet verander. Dit gaan ongelukkig ’n emosionele impak hê op spelers wat nou miskien sonder hulle spanmaats moet oefen. Tommy sê afrigters en selfs ouers sal eerlik moet wees met spelers oor die situasie. Motivering “Vir jong spelers gaan dit moeilik wees om aan te pas om sonder spanmaats te oefen. “Met spanmaats kry hulle motivering en hulle help mekaar om harder en meer effektief te oefen. As spelers wel vir hulself ’n roetine ontwikkel, kan dit hulle later baat. “Veral sonder spanmaats is ’n roetine in dié tyd baie belangrik vir spelers. “Dis belangrik om te verseker dat hulle skoolwerk, oefentyd vir sokker en moontlik werk, vir dié wat moet, alles aandag kry.” Volgens Tommy sal die dae onder die lockdown dan nie so erg gevoel word nie. Hy sê: “Die resultaat is dat die dae nie so lank drag nie en sodoende word meer genot geput uit die afhandeling van take. “Afrigters moet ook konstant in kontak wees met spelers, anders gaan dit nie werk nie. Normaal “As afrigters ‘connected and engaged’ bly, sal die spelers gretig wees om terug te keer en hulle sal weet die afrigters gee ook om. “Wanneer dinge weer normaal is, sal dit ook veroorsaak dat die span se oefening nie so lank sal vat voordat hulle weer aan die gang kom nie.”