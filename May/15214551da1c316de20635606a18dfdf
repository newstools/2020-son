HIERDIE heer­like paptertjies kombineer twee van ons land se gunsteling-eetgoed – pap en vleis. Jy kan ’n klomp klein tertjies maak, of een grote. Hierdie resep maak genoeg kos vir 6-8 mense. Bestanddele: 1l (4 k.) water 500 ml (2 k.) mieliemeel sout na smaak 1 groot ui, in dun wiggies of skywe gesny 2 knoffelhuisies, gekneus sonneblom- of olyfolie 1 x 300 g-blik boeliebief, in klein blokkies gesny 10 swart olywe, gehalveer sout en peper na smaak 3 groot eiers 125 ml (½ k.) melk 10 ml (2 t.) droë tiemie of pietersielie 250 ml (1 k.) gerasperde cheddar 5 ml(1 t.) mosterd Metode: 1. Meng die water en die mieliemeel in ’n kastrol. Geur na smaak met die sout en laat kook terwyl jy roer. Verlaag die hitte, sit die deksel op en laat prut sowat 45 minute oor baie lae hitte of totdat die pap gaar is. Roer af en toe. 2. Haal die kastrol van die hitte af en laat die mieliepap afkoel. 3. Berei intussen die vulsel. Braai die ui in die olie tot goudkleurig en sag. Voeg die knoffel en blik boeliebief by en braai totdat die vleis ligbruin is. Roer die olywe by, bedek en sit eenkant. 4. Wanneer die mieliepap koud is, klits een eier by. Voer 6-8 losboom-tertpannetjies uit met die pap, of een groot tertbak. Skep van die vleisvulsel in die deegholte(s). 5. Klits die oorblywende eiers saam met die res van die bestanddele en giet dit in die tert(jies). Bak die tert(jies) vir 30-40 minute in ’n voor­verhitte oond teen 180°C, of totdat die vulsel(s) gestol het. Sit met slaai voor.