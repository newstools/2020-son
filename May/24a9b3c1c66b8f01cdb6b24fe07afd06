MEER as R15 miljard is al sedert die begin van die lockdown deur die Temporary Employment Relief Scheme aan sowat 3 miljoen werkers uitbetaal. Aansoeke vir April wat nog uitstaande was, is ook opgelos en eise sal binnekort uitbetaal word. Die aansoeke vir Mei gaan ook nou geprosesseer word. Thulas Nxesi, minister van arbeid en indiensneming, het Vrydag gesê hy glo die skuif na vlak-3 kan die finansiële las op die UIF 'n bietjie verlig soos meer mense na hul werke terugkeer. Die Compensation Fund gaan ook die vergoeding hanteer van mense wat Covid-19 in die werksplek opgedoen het. Daar is reeds 116 eise daarvoor ontvang en aanspreeklikheid is reeds vir 108 daarvan aanvaar. Die meerderheid van die eisers is vroue. Hulle verteenwoordig 91% van die eise. CCMA Nxesi sê CCMA-kantore het laas week weer oopgemaak vir fisiese verwysings, met 'n groot aantal mense wat daarheen gestroom het. Sedert kantore op 20 Mei vir verwysings oopgemaak het, was daar 'n toename in die getalle. Vir April was daar 1 682 verwysings wat meestal afleggingsaansoeke en afdankings hanteer het. Tussen 1 April en 27 Mei het die CCMA sake ontvang wat 28 000 werknemers raak. In 'n poging om die verspreiding van Covid-19 te voorkom, gaan verwysingsvorms vanaf 9 Junie aanlyn beskikbaar wees.