ONDANKS eenparige steun van Sanzaar se vier rugbyunies, lyk dit asof Agustín Pichot nie die nuwe voorsitter van die beheerliggaam Wêreldrugby gaan word nie. Daar was voor die stemmery vir posisies binne dié beheerliggaam ’n skrale hoop dat een van Europese rugby se groot lande, Wallis, vir Pichot sou stem. Wallis het egter besluit om weer die huidige voorsitter, Bill Beaumont, te ondersteun. Dié Engelsman geniet ook die steun van die Suidsee-eilandnasies Samoa en Fidji. Die vier Sanzaar-lande – Australië, Argentinië, Nieu-Seeland en Suid-Afrika – het elk drie stemme. Die Sesnasies-lande – Engeland, Frankryk, Ierland, Italië, Skotland en Wallis – het ook elk dieselfde aantal stemme. Die uitslag van die verkiesing sal op 12 Mei bekend gemaak word. Dit blyk dat Beaumont in die binnebaan is om vir ’n tweede termyn as voorsitter verkies te word. Die Sanzaar-lande ondersteun Pichot omdat hulle daadwerklike verandering in rugby wil sien. Onder Beaumont het die beheerliggaam ’n organisasie geword wat eerder winste as die groei van die spel najaag.