DIE Oostelike Provinsie Rugbyunie (OPRU) se besluit om geen tugstappe te doen weens ’n beweerde onwettige South­ern Kings-direksielid se omstrede uitlatings nie, byt hom nou in die agterent. André Rademan, OPRU-president, en sy raad is in die kollig ná aantygings deur die Southern Kings se bestuur dat uitlatings deur Bantwini Matika hulle van hul borge gekos het. Matika, voormalige direkteur van die Southern Kings-raad en adjunkpresident van die OPRU, het klaarblyklik nooit die Kings se raad in kennis gestel dat hy weens sy status as werknemer vir die Oos-Kaapse regering nie toegelaat word om op ’n maatskappy se raad te dien wat befondsing vanaf die provinsiale regering ontvang nie. Dit is nou al amper ’n jaar sedert Matika die voorma­lige Springbokafrigter Nick Mallett in die sosiale media ’n rassis genoem het. Dit gaan oor die Kings se besluit om Mallett deel van ’n paneel rugbykenners te maak om oor die aanstelling van ’n afrigter te besluit. Luidens die OPRU se grondwet moes Matika aangekla word daarvan dat hy die OPRU se naam in ’n swak lig gestel het. Ondersteun Rademan en die mederaadslede het toe geen aksie teenoor Matika geneem nie, met laasgenoemde wat net sy aantygings oor Mallett vanaf die sosiale media verwyder het. In ’n verklaring het rugbyklubs wat verbonde is aan die OPRU, gesê hulle ondersteun Matika se uitlatings, al was die sosiale media nie die gepaste platform om dit te maak nie. “Daar was gerugte van meer veranderinge aan die Kings se afrigtingspan en bestuur – sonder dat ons kennis daarvan dra of genooi is om deel te vorm daarvan. Dit is onaanvaarbaar,” lui die OPRU se destydse verklaring. In ’n brief van die South­ern Kings aan die OPRU wat uitgelek het, verduidelik Loyiso Dotwana, voorsitter van die Kings se raad, hoe daar uitgevind is dat Matika nie op die raad moes dien nie: “Toe die heraanstellingsproses (vir direkteure) by die raad gemaak is, het mnre. (Shaheed) Patel en Matika hulle as OPRU-benoemdes aangesluit. “ ’n Paar maande later het mnr. Patel uit ál sy rugbyverwante posisies bedank, insluitend sy direkteurskap by die Kings. Die OPRU het hom (tot op hede) nie vervang nie. “Gedurende Oktober 2019 is daar ’n aansoek vir befondsing by die provinsiale regering ingedien. Verwyder “In November is dit onder die Kings se bestuur se aandag gebring dat mnr. Matika ’n werknemer van die provinsiale regering is en dus nie toegelaat word om as ’n direkteur van ’n maatskappy te dien wat befondsing van die regering ontvang nie.” Die Kings is volgens die skrywe toe geadviseer om hom te verwyder.