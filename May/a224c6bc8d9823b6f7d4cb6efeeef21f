DIE Bulls en die Blou Bulle se onderskeie veldtogte in Superrugby en die Currie­beker-kompetisie was bewys genoeg dat dinge in Pretoria drasties moes verander. Jake White, nuwe direkteur van rugby op Loftus, het in ’n onderhoud met SuperSport.com sy bek gerek teenoor die kritiek wat sy planne ontvang. Daar word nou al geruime tyd berig oor die voormalige Springbokafrigter se skoonveeplanne by dié unie. Verskeie spelers is na bewering al aangeraai om eerder nuwe werk te soek of is vertel hulle pas nie in by White se strategie vir die Bulls en Blou Bulle nie. Dan is daar ook die spesiale klousule wat geskep is vir spelers om met ander unies of oorsese klubs te begin onderhandel indien hulle ongelukkig is met ’n cut in hul salaris. Ondanks die redes vir die uittog van spelers hou White vol dat verandering nodig was. “Die span was sewende in die Currie Cup verlede jaar en het een uit ses wedstryde hierdie jaar (in Superrugby) gewen. “Dit het nie saak gemaak wie inkom nie, daar sou in elk geval ’n opskudding moes gebeur en ’n verandering in spelers,” het White gesê. Besprekings Die Bulls het reeds Duane Vermeulen se dienste ver­seker, terwyl die voormalige Springbokstut Marcel van der Merwe hom ook tot die unie verbind het. “Daar was drie vakante posisies, so daar was altyd besprekings rondom wie ons by die groep wil inbring. “Dit plaas dan ’n domino-effek op ander spelers binne die groep. “ ’n Mens moet ook verstaan dat ons 45 spelers in ’n groep het. “Wanneer jy spelers moet aflaai en ander spelers se kontrakte klaarmaak, sal daar altyd veranderinge in ’n groep wees, veral onder ’n nuwe afrigter,” het White verduidelik. Intussen weet White self nog nie hoeveel spelers die Bulls gaan verlaat nie. “Dit kan 25 wees. Agente het my genader en gevra of hulle iets anders vir hul spelers kan begin soek,” het White afgesluit.