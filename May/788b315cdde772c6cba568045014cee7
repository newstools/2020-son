COVID-19 kan vorentoe wêreldrugby se strukture en kompetisies verander, maar baseball se formate gaan geensins anders daar uitsien nie. Só sê Bles Kemp, wat Suid-Afrika tussen 1995 en 2006 as kaptein en catcher verteenwoordig het. Kemp sê: “Ek dink dit gaan ’n rukkie neem voordat alles weer na normaal terugkeer, maar ek glo nie in Suid-Afrika sal die spel enigsins verander nie. “Ons is maar ’n klein sport vergeleke met ander en lok dus ook maar min toeskouers. So, as jy my vra, is ek van mening dat baseball vorentoe presies dieselfde sal bly as waaraan ons baie jare gewoond is. “Afhangende van hoe die regering se lockdown-prosesse vorentoe verloop, hoop ek ons sal die nasionale kampioenskapstoernooi die einde van die jaar se kant kan hou. “Dit sou einde Maart plaasgevind het, maar moes op die laaste nippertjie afgestel word nadat provinsiale spanne se verblyfreëlings reeds bespreek en betalings gedoen is.” Kemp se seun, Pieter, die WP- en SA- o. 23-speler, het in Augustus na Jackson College in Detroit vertrek om te studeer en sy baseball na ’n hoër vlak te neem. Hy moes egter noodgedwonge twee maande voor sy oorspronklike tyd na Suid-Afrika terugkeer omdat die kollege weens die virus gesluit is. Hy doen nou die klasse van die kollege aanlyn in sy kamer in Stellenbosch.