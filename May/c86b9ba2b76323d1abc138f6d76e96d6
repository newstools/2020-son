WAYDE van Niekerk glo die uitstel van vanjaar se Olimpiese Spele kom as ’n bedekte seën. Die 27-jarige Olimpiese kampioen en wêreldrekordhouer in die 400 m moes kliphard werk om van ’n ernstige kniebesering te herstel wat hy in Oktober 2017 in ’n raakrugby-stryd op Nuweland opgedoen het. Die boorling van Kraaifontein meen die uitstel van die Spele gee hom genoeg tyd om sy titel in 2021 suksesvol in Tokio te verdedig. Hy het vandeesweek in ’n onderhoud aan worldathletics.org gesê: “Daar is tyd om aan spesifieke areas te werk wat my aandag nodig het. “ ’n Mens kan positiewe plekke vind waar jy ook al soek. “Jy moet net terugsit en kyk waaraan jy moet werk.” Van Niekerk sê hy gaan nie oorhaastig met sy comeback wees nie. Hy gaan sy tyd vat en net terugkeer na naellope sodra dit veilig is. Hy verduidelik: “Dis duidelik dat ek geduldig moet wees, maar as die geleentheid kom, moet ek dit aangryp. Ek moet aan naellope deelneem om fiks te word, maar ek moet verstandig wees wanneer ek my naellope kies omdat ek my nie wil beseer en nóg drie jaar uitsit nie.” Volgens Van Niekerk, het die besering hom net meer vasberade gemaak om met groter intensiteit as vantevore terug te keer. In sy afwesigheid het hy na die nuwe generasie van 400 m-atlete soos Steven Gardiner, Michael Norman en Fred Kerley gekyk wat laas jaar by die Wêreldbyeenkoms in Doha deurgekom het. Van Niekerk se eie groot deurbraak het in 2015 gekom toe hy die eerste keer deur 44 sekondes in die Diamond League-byeenkoms in Parys gebreek het. Hy het dit toe reggekry om die wêreldtitel in 43.48 te wen. Dit is dieselfde tyd wat Gardiner laas jaar in Doha opgestel het. “Ek het groot respek vir (hulle),” het hy oor sy nuwe teenstanders gesê. “Ek het deur dieselfde soort proses gekom en ek ken die honger en vasberadenheid wat dit verg om deur te breek en nuwe hoogtes te bereik. “Dit is ’n stadium waarin enigiets moontlik is, en daarom neem ek (die uitdaging daarvan) nie ligtelik op nie.” Maar net soos die wedloop in Rio, sal Van Niekerk sy oë net op sy eie baan hou. “Ek moet net fokus op myself en waar ek as atleet wil wees en wat ek wil bereik. Ek moet net voortgaan om my te verbeter en my te versterk sodat ek weer nommer 1 kan wees,” sê hy. “Wie ook al opdaag tydens hierdie proses, sal die uitdaging aanvaar. Mag die beste man wen!”