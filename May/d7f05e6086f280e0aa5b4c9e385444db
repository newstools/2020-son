DIE Covid-19-toelaag vir werkloses word binnekort uitbetaal. Pres. Cyril Ramaphosa het verlede maand aangekondig dat werkloses met geen vorm van inkomste, maatskaplike toelaag of wie vir die werkloosheidsversekeringsfonds kwalifiseer nie, vir die volgende ses maande R350 van die regering sal ontvang. Lindiwe Zulu, minister van maatskaplike ontwikkeling, is vol vertroue haar departement is gereed vir die uitbetaling. Dit ten spyte van die tegniese probleme met die uitbetaal van maatskaplike toelaes die afgelope week in die Wes-Kaap en KwaZulu-Natal. Kommer bestaan egter oor die vraag of die betalingsproses behoorlik sal geskied. Dit nadat sommige begunstigdes van ouderdomstoelae dubbele betaling ontvang het en ander Maandag weer met leë-hande, weens tegniese probleme, moet terugkeer huistoe. EWN berig die probleme die afgelope week laat twyfel ontstaan oor die vermoë om betalings van miljoene werkloses te bestuur. Zulu hou egter vol haar departement sal gereed wees. Sy sê die regering sal seker maak dat die werkloosheidstoelae aan die regte mense sal gaan. Zulu het 'n beroep gedoen die wie meer ontvang het as wat hulle moes, om die geld terug te betaal. 