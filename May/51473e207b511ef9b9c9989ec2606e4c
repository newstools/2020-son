DIE sperdatums vir aan­soeke dat kinders volgende jaar in skole opgeneem word, is aangepas. Ouers wat reeds aansoek gedoen het om te hoor of hul kinders aanvaar is, het verwag dat hulle nou al iets sou gehoor het. Die uitbreking van die corona-virus-pandemie het alles egter intussen omvergegooi. Die Wes-Kaapse onderwysdepartement (WKOD) sê ouers sal tussen 12 Junie en 22 Junie ’n email of SMS kry wat sê of hul kinders toegelaat gaan word. As die kinders wel aanvaar is, sal die ouers teen 3 Julie moet sê hulle aanvaar dit. Die WKOD vra ouers om so gou moontlik te antwoord sodat hy tyd het om plek te soek vir kinders wat nog nie plek het nie. Ná 3 Julie moet ouers binne drie dae antwoord as hulle ’n aanbod vir ’n plek vir hul kind kry.