IN DIE Suid-Kaap se informele nedersettings stook mense maar hul eie dop om ’n lewe te maak gedurende die lockdown. In Nekkies, Knysna, KwaNonqaba in Mosselbaai, KwaNokuthula in Plet, asook Lawaaikamp en The­mbalethu in George word pynappel en appel die meeste in die tuisgemaakte alkoholiese konkoksies gebruik. Hierdie dop, beter bekend as iqhilika, word teen R10/F en R20/2,5F aan lede van die gemeenskappe verkoop. In die meeste huise word die alkohol in 25F-dromme gebrou. Die customers by die shebeens sê die verbod op die verkoop van drank het mense gedwing om ander maniere te vind om drank in die hande te kry. Hulle kla ook die sindikate loop die gemeenskappe in deur dop teen geweldige hoë pryse te verkoop. Zola Xhinwa, ’n klerewinkel-werker van Plet, sê hy kan nie ’n liter Smirnoff teen R450 bekostig nie. Volgens hom is die prys van bier tydens die lockdown meer as dubbeld dié van bier in wettige drankwinkels. Tuisgemaakte bier is bekostigbaar, daarom drink hy dit. Die pynappel- en appelbier gis oornag voordat dit reg is vir verkoop. Apartheid Die Knysna cops maan dis teen die lockdown-regulasies om alkohol te brou vir verkope aan die publiek. Nonos Qoli (66) besit ’n shebeen in Mosselbaai. Qoli dink pynappelbier smaak goed en die lockdown voel soos die bad old days van apartheid. Toe het mense ook hul eie drank gemaak. Qoli bly veilig deur nie naby customers te kom nie en handskoene en ’n gesigmasker te dra.