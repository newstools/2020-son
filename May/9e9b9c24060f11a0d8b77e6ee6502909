INWONERS van Philippi het sommer self die afgelope naweek die verbod op openbare byeenkomste gelig deur 'n sokkerwedstryd te reël. Die wedstryd is deur 500 mense bygewoon en moes deur die metropolisie stopgesit word. JP Smith, mayco-lid belas met veiligheid en sekuriteit, sê dit is onaanvaarbaar dat mense bereid is om hul lewens in gevaar te stel. "Die lockdown is 'n stresvolle tyd vir almal, maar ek vra die publiek om asseblief bekend te raak met die moets en moenies van vlak-4 om nie onnodig in die moeilikheid te beland nie." Smith sê sedert die eerste lockdown vyf weke gelede, het wetstoepassers hul hande vol. Van die arrestasies wat sedert 1 Mei uitgevoer is, is twee verdagtes wat Sondag in Milnerton vasgetrek is vir die besit van heroïne en die oortreding van die Rampbestuurswet. Nog twee mense is in Kalkfontein gearresteer op verskeie klagte, insluitend die besit van dwelms. Op 1 Mei is 'n 41-jarige verdagte in Milnterton gearresteer vir die verkoop van drank tydens lockdown.