DAAR word van alle padverbruikers verwag om die reëls te gehoorsaam en hul samewerking te gee. Hierdie pleidooi deur die Wes-Kaapse minister van vervoer en openbare werke, Bonginkosi Madikizela. Hy noem tydens die lockdown het die provinsiale verkeersdienste 83 motoriste vir verskeie oortredings gearresteer. "Daar is ook 821 boetes ter waarde van R1.3m vir verskeie verkeersoortredings uitgereik. "Die verkeersbeamptes het ook 'n aantal inhegtenisnemings gemaak wat wissel van bestuur onder die invloed van alkohol, oormatige spoed, tot roekelose en nalatige bestuur." Altesaam 107 spoedoortredings is aangeteken. Tussen 27 April en 3 Mei was daar 282 geintegreerde padblokkades in die Wes-Kaap. "In die tydperk is 10 998 karre gestop en gecheck. Vier voertuie is geskud en beslag gelê op 33 voertuie wat onpadwaardig was. "Daar was in dieselfde tydperk 8 motorongelukke en 10 padsterftes." Madikizela voeg by in Laingsburg is 'n openbare vervoeroperateur ook gearresteer, omdat hy 'n verkeersbeampte probeer omkoop het. "Sulke gedrag sal nie geduld word nie. "Ons sal ook voortgaan met ons 24/7 beplande operasies in die provinsie, om te verseker dat onverantwoordelike motoriste van die pad af gehaal word. Dit is om die lewens van onskuldige padverbruikers te beveilig en seker te maak lockdown-regulasies word toegepas." 