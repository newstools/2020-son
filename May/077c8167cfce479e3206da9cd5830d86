“MY HART se begeerte is om weer my susters te sien voordat ek doodgaan.” Só sê Margaret Gamaldien (56) in trane. Sy praat oor haar vier susters met wie sy deur die loop van haar lewe kontak verloor en nie weer gesien het nie. Gamaldien was net 12 jaar oud toe haar sustertjies van die gesin weggevat is en hulle iewers in die stelsel beland het. Die vrou van Kalksteenfontein sê haar ma het gesterf toe sy en haar sussies nog baie jonk was. “My ma was baie siek en toe sy afsterf, toe hardloop my pa weg,” vertel sy. “Ná my ma se dood het ons almal rondbeweeg. Maatskaplike dienste het my vier klein susters tussen die ouderdom van net 10 maande en 6 jaar oud kom haal.” Haar nooiensvan was Koert. Sy en haar ouer broer en suster is in daardie tyd oor en weer tussen die familie aangepass om op te pas. Gamaldien vertel toe sy 21 was en reeds ’n ma van haar eie kinders, het die welsyn haar susters eendag na haar toe gebring. Dit was die laaste heer dat sy Elizabeth, Glenda, Sharon en Berenice gesien het. Gamaldien sê intussen is haar ouer sussies en broer al oorlede. Dis een van die redes hoekom sy die vier jonger susters wil opspoor. Sy sê dit was baie seer toe hulle die kleintjies weggevat het. “My hart sal baie bly wees as ek hulle net weer kan sien.” Enige iemand wat weet waar Gamaldien se susters is, kan haar asseblief by 061 861 0179 bel.