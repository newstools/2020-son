DEONTAY Wilder behoort tussen Dillian Whyte en Andy Ruiz te kies vir sy volgende geveg. Só sê die ESPN-kommentator Timothy Bradley na aanleiding van praatjies dat Tyson Fury en Anthony Joshua se kragmeting die einde van die jaar al hoe meer ’n werklikheid word. Hy sê Whyte en Ruiz spel albei gevaar, hoewel Wilder steeds as gunsteling deur die toue sal klim. Wilder het sy WBC-titel in Februarie aan Fury afgestaan en dit is te betwyfel of daar baie mense is wat ’n derde geveg tussen dié twee wil sien. Bradley sê daar is ’n paar goeie swaargewigte uit wie Wilder kan kies. “Jy het Dillian Whyte en Charles Martin, wat ’n hotklou het. “Ek dink ook Andy Ruiz sal ’n goeie show opsit. “Hy is die tipe bokser wat die geveg na jou toe bring. “Hy gaan beslis nie vir Wilder weghardloop nie. “En dit sal goed wees vir Wilder. “Dit sal hom leer om te boks. “Wilder moet nou leer om homself te beskerm. “Hy sal sy handvaardighede moet opknap. “Hy sal moet leer om uit verskillende hoeke aan te val en hy sal nuwe truuks moet aanleer. “As jy ’n hou na Wilder mik, staan hy regop. Hy beweeg nie eers sy kop na links of regs nie,” sê hy.