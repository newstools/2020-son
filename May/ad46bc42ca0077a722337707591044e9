ANDY Ruiz, die voormalige swaargewigbokskampioen van die WBA, IBF en WBO, het hom nou amptelik by Canelo Álvarez se kamp aangesluit. Dit is deur die afrigter Eddy Reynoso op Instagram bevestig. Ruiz het ’n paar weke gelede gesê hy oorweeg dit sterk om hom by Team Canelo aan te sluit omdat hy glo Reynoso kan hom weer ’n sterk aanspraakmaker op die titel maak. “Ek betree nou ’n nuwe fase in my lewe met nuwe gesigte, ’n nuwe afrigter, nuwe oefenmetodes en ’n nuwe omgewing. Dit is só opwindend,” sê hy. Ruiz het onlangs op Instagram aan Gilberto Jesús Mendoza, die WBA-president, gesê gesprekke met Team Canelo is in ’n gevorderde stadium. Hy’t die wêreld verlede jaar geskok toe hy Anthony Joshua as wêreldkampioen in New York onttroon het. Eer Ruiz het die titel egter in Desember weer aan Joshua afgestaan toe hulle in Saoedi-Arabië ’n rematch gehad het. Reynoso sê dit is vir hom ’n eer om Ruiz, Mexiko se eerste swaargewigkam­pioen van die wêreld, in sy stal te hê. Ruiz het erken dat hy swak gekondisioneer was, asook min geoefen en oorgewig was vir die rematch en dat hy sy fans teleur­gestel het. Onder Reynoso sal dit ’n ander storie wees. Hierdie keer kan Ruiz dalk die eerste keer in sy loopbaan fiks deur die toue klim.