MET die huidige veranderinge in poste by die Suid-Afrikaanse Sokkervereniging (Safa) – te midde van die Covid-19-pandemie – word die Safa-president, Danny Jordaan, se werkswyse weereens bevraagteken. Dit volg nadat Safa Saterdag in ’n verklaring bevestig het dat hy adv. Tebogo Motlanthe aangestel het om met onmiddellike effek by Gay Mokoena oor te neem as die waarnemende uitvoerende hoof van Safa. Dit gons ook behoorlik daaroor dat Jordaan sy eie organisasie se reëls verbreek het om ontslae te raak van Mokoena, wat na bewering op 15 April deur die sokkerbaas aangesê is om die pos verlaat. Dit volg na bewering omdat Jordaan en Mokoena nie om dieselfde vuur gesit het ten opsigte van die dag-tot-dag-bestuur van die organisasie nie. Aanvaar Safa sê in sy verklaring dat Motlanthe altyd ’n lid van sy regspan was en dít is waarom hy aangestel is. “Die Safa NEC (nasionale uitvoerende komitee) het eenparig besluit om Tebogo Motlanthe as die nuwe waarnemende uitvoerende hoof van die organisasie te aanvaar,” lui Safa se verklaring. “Adv Motlanthe vorm deel van die Safa-regspan wat die organisasie suksesvol verdedig het teen die Fli-Afrika-klag, waarin die reisagentskap miljoene rande van die vereniging geëis het. “Die regsgeding is (dié week) deur die appèlhof en konstitusionele hof met koste afgekeur.” Mokoena het na bewering, nadat hy sy pos uitruim het, geen redes verskaf vir die besluit nie. ’n Brief is egter later aan die media uitgelek. Daarin beskuldig Mokoena vir Jordaan daarvan dat hy ongrondwetlik reageer om hom te fire sonder die goedkeuring van Safa se NEC. Vervang Safa het gereageer op Mokoena se bewerings deur te sê hy sal gedetailleerde terugvoer gee, maar eers ná ’n vergadering van sy NEC. Safa het ’n hele paar waarnemende uitvoerende hoofde oor die jare heen gehad. Russell Paul, sy vorige waarnemende uitvoerende hoof, is deur Mokoena vervang. Paul het egter intussen ’n top-pos vir die organisering van 2022 se Wêreldbeker-sokkertoernooi in Katar aanvaar. Die laaste uitvoerende hoof was Dennis Mumble, wie se kontrak nie in September 2018 hernu is nie. Mumble was egter ook eers ’n waarnemende uitvoerende hoof.