EDDIE Jones sou Dillyn Leyds op losskakel ingespan het as hy vier jaar gelede as die Stormers se coach aangebly het. Jones was twee weke in die Kaap voordat hy die pos as die afrigter van Engeland aanvaar het. Laas jaar het die Aussie die Barbar­ians afgerig. Dié het aan die einde van die jaar op Twick­enham teen Fidji te staan gekom. Leyds was een van ses Springbokke wat by die beginspan ingesluit was. Makazole Mapimpi, André Esterhuizen, Curwin Bosch, Marco van Staden en Beast Mtawarira was die ander Suid-Afrikaners in die span. Leyds vertel: “Ek was aangenaam verras toe ek die eerste keer by die team meeting instap. Hy het my onmiddellik op my naam gegroet. Hy het obviously die games van die Suidelike Halfrond dopgehou, veral dié van die Stormers. “Hy het gesê hy sou my in die nr. 10-trui ingespan het as hy by die Stormers as coach aangebly het.” Die veelsydige agterspeler van die Stormers sê in die week voor die game op Twickenham het hulle Jones redelik goed leer ken. “Ons het die ligter kant van Eddie gesien. Hy het jokes gemaak met ons. “Terwyl ons bier gedrink het, het hy rooiwyn gedrink,” sê Leyds. “Wat cool was van hom, was dat hy iets te sê gehad het oor elke individu in die groep. Omgegee “Dit was net nadat hy die World Cup final verloor het. Hy kon maklik met ’n ander houding gekom het, waar hy nie omgegee het nie.” Volgens Leyds was dit duidelik Jones het sy navorsing gedoen oor die soort spelers wat hy in sy groep wou hê. “Soos die week aangegaan het, het hy met elke ou ’n chat aangeknoop. Hy het ons gevra hoe dit met ons gaan en wat ons planne is. “Hy wou by ons weet wat ons doen wanneer ons nie rugby speel nie. Vir my sê dit baie van die ou as ’n individu. Ons almal weet hy is ’n great coach.” Tydens Jones se tyd as afrigter van die Wallabies en Brumbies was die losskakel Stephen Larkham die speler om wie alles gedraai het. Larkham het as ’n heelagter naam gemaak voordat hy na die nr. 10-posisie geskuif het. Hy was ’n voortreflike heelagter, maar hy het in ’n beter losskakel ontwikkel. Ook was Larkham ’n bobaasspelskepper. Jones het waarskynlik dieselfde eienskappe in Leyds raakgesien.