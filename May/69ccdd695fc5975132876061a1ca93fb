WANNEER jy na dié lewenslustige mannetjie kyk, sal jy nooit kan sê hy is dodelik siek nie. Hy speel en tree soos ’n gewone kind van sy ouderdom op. Op die oog af lyk hy kerngesond. Maar die 17 maande oue Sanchez Brophy van Jacksonville ly aan beenmurgkanker. Sanchez se pa, Romay Solomons, vertel hy is op 1 November 2018 gebore “Daar was geen kompli­kasies tydens die geboorte nie en hy was blakend gesond. “Ons het niks vermoed nie, totdat ’n groot klier agter sy regteroor ontstaan het. “Toetse is toe uitgevoer en ons het ’n bietjie meer as ’n maand gelede uitgevind Sanchez het beenmurg­kanker,” vertel die pappie. Volgens Solomons het hy en sy meisie baie vrae gehad, maar hulle het besluit dit sal die beste wees as hulle alles in die Here se hande laat. Sanchez se mammie, Luzayne Brophy, sê hulle voel baie optimisties oor sy herstel. “Die dokter kan ook nie verstaan hoe iemand wat binnekant so siek is, buite so gesond lyk nie. “Hy is ’n normale baba en nie baie stout nie. Daar is net partykeer in die aande dat hy ons wakker hou as daar pyn is,” vertel sy. Volgens Solomons het hy ’n bietjie navorsing gedoen en gesien die lewensverwagting van kinders soos Sanchez is maar vyf jaar. “Maar die bemoedigende statistiek is dat tot 80% van pasiëntjies kan herstel en dít gee ons hoop.” Klein Sanchez ondergaan tans chemoterapie­sessies wat elk tot vier uur kan duur. “Ek glo dat daar ’n blink toekoms op my seun wag en dat hy eendag groot dinge op die sokkerveld gaan vermag,” sluit die pa heel optimisties af.