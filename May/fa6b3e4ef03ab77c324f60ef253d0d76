NÓG ’n Engelse Premierliga-sokkerspeler is gister positief getoets vir Covid-19. Die Bournemouth-doelwagter, Aaron Ramsdale, het ook nou die corona-virus. Hy is drie dae voor gister se positiewe toets ook getoets, maar die uitslag was toe negatief. Ramsdale is die derde speler wat die virus opdoen. Sy positiewe toets kon nie op ’n slegter tydstip vir die Premierliga gekom het nie. Dié is van plan om die gestaakte seisoen klaar te maak. Die liga se ringkoppe moes dié week ’n besluit neem oor of klubs se spelers kan oor­beweeg na volle-kontak-oefensessies. Verskeie Britse koerante het vroeër vandeesweek berig dat nog positiewe toetse dalk ’n stokkie voor daai planne gaan steek. “My toets verlede Maandag, voordat ons begin oefen het, was negatief,” het Ramsdale aan The Sun gesê. “Ek het net doodgewone dinge gedoen, soos om winkels toe te gaan en petrol in die kar te gooi. Ek was versigtig, maar dit lyk my ek het die virus opgedoen toe ek goed gaan koop het.” Volgens Ramsdale het hy nie simptome nie, maar hy is nou onder kwarantyn. “Ek moet nou sewe dae by die huis bly. Die klub se mense is wonderlik. “Die spelers en ander personeel het gesê ons moet net vra as ons enige iets nodig het, soos groceries. Hulle sal dit voor ons deur aflaai.”