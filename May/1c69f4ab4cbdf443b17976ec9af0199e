NOG ’n polisiestasie is weens Covid-19 toegemaak. ’n Lid van die Bellville Polisiestasie is Sondag positief vir die virus getoets. Volgens brig. Novela Potelwa, polisiewoordvoerder, is die polisiestasie tydelik gesluit om skoongemaak te word. Potelwa sê: “Die ander polisielede wat met die betrokke polisielid in aanraking was, is getoets­ en bly tans in self-isolasie. “Daar word tans tydelik van ’n mobiele polisiestasie buite die gebou gebruik gemaak waar die inwoners steeds klagte aanhangig kan maak.” Die nasionale minister van polisie, Bheki Cele, het dié naweek bekend gemaak dat 253 polisielede sover met die virus besmet is. Deurgeloop Volgens Cele is die meeste gevalle in die Wes-Kaap met ’n totaal van 178. Verskeie polisiestasies in die Wes-Kaap het reeds onder die corona-virus deurgeloop. Boonop het dit gelei dat meer as 1 000 cops tans onder kwarantyn is – ’n situasie wat dienslewering erg knou. In die Oos-Kaap en KwaZulu-Natal is daar albei 13 gevalle. Gauteng het 12 cops wat met die virus besmet is.