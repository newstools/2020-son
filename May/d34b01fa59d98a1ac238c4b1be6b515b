JA VIR drank, maar steeds ’n ferm nee vir entjies. Dít is die verdict wat die minister van samewerkende regering en tradisionele sake, dr. Nkosazana Dlamini-Zuma, gister aan die nasie gelewer het. Pres. Cyril Ramaphosa het al laas week aan die land gesê die nasie kan hulle in-strap, want vlak 3 begin op 1 Junie. Toe is al gepraat oor drankverkope – en die-hard rokers het gehoop die verbod op tabakprodukte gaan ook in rook opgaan. Maar nee! Dlamini-Zuma het gister Ramaphosa se woorde bevestig en daarop uitgebrei. Volgens haar sal wettige drankwinkels van Maandag tot Donderdag van 09:00 tot 17:00 drank verkoop. Sy voeg by: “Dit word verkoop net om by die huis gedrink te word. “Jy mag dit nie by die drankwinkel drink nie. “Drank word nie op Vrydae, Saterdae en Sondae verkoop nie. Die verbod op tabak bly staan. Die verkoop van sigarette word nie toegelaat nie. “Soos ons voorheen gesê het, tabak val die longe en ander belangrike organe aan.” Dlamini-Zuma sê wel tabak kan nou uitgevoer word. Ironies genoeg is die meeste lande waarheen Suid-Afrika uitvoer, in Afrika. “Soos die president voorheen gesê het: Die opening van die ekonomie sal gemonitor word namate vlak 3 vorder. “Dit beteken nie dat die virus nou iets van die verlede is nie. Ons is met ’n balancing act besig – om mense se lewe te beskerm terwyl ons ook hul broodwinning beskerm.” Mense moet ’n masker opsit sodra hulle hul huis verlaat, al is dit ’n tuisgemaakte masker. Social distancing moet ook voortdurend toegepas word, sê die minister. Dit geld vir mense wat hul blyplek verlaat om kerk toe te gaan, te gaan werk en na ander bymekaarkomplekke te gaan wat vanaf Maandag toegelaat word. Net 50 mense mag op dieselfde tydstip by een plek vergader en ’n afstand van 1,5 m moet tussen hulle gehandhaaf word. “Kerke wat te klein is vir 50 mense om social distancing toe te pas, moet met minder gemeentelede kerk hou,” sê Dlamini-Zuma. “Werksplekke moet alle maatreëls toepas om besmettings te verhoed, want hulle sal gesluit moet word as daar gevalle is.” Die minister van handel, nywerheid en mededinging, Ebrahim Patel, sê verskeie bedrywe, onder meer die klere- en tekstielbedryf, sal nou ook onder streng regulasies heropen. Trauma-beserings Patel noem verder dat hy met alle rolspelers in die drankbedryf vergader het. Eienaars van supermarkte, drankwinkels en shebeens het ingestem om te bly by die regulasies wat vir vlak 3 vasgestel is. “Ons was bekommerd oor die impak wat trauma-beserings op die hospitale kan hê,” sê hy. “Daarom is die verkoop van drank nie op vlak 4 en 5 toegelaat nie. “Alle rolspelers in die drankbedryf moet seker maak hulle voorkom besmetting by hul persele. “Werkers en custormers moet maskers dra. Die werkgewers moet ook sanitisers en ander beskermende toerusting verskaf.” Mense kan ook nou weer by hul gunsteling-kitskosplekke of deur drive-thru’s take-aways koop.