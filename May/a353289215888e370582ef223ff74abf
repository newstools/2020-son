DIÉ week is die wenners van die 14de Suid-Afrikaanse film- en televisietoekennigs (Saftas) bekendgemaak. Ons het Woensdag tot ounag gewag vir die uitblinkers in die TV- en filmbedryf om aangekondig te word. Die awards event sou Woensdag van 17:00 live op Facebook, Twitter en YouTube gehou word, en die radio- en TV-persoonlikheid Dineo Ranaka sou haar lyf gasvrou hou. Die tyd is toe na 20:00 geskuif, maar die verrigtinge het eers 22:50 begin. Die grootste wenner van die aand was die gewilde Mzansi Magic-telenovela The River, wat 10 toekennings ontvang het. Die veteraan-aktrise Denise Newman het die toekenning vir beste aktrise in ’n sepie ontvang vir haar rol as Bridgette October in Suidooster. Sy sê sy is dankbaar dat sy ’n goeie span agter haar het. “Om ’n Safta te wen beteken nie dat ek great was nie. Dis bewys net ek het ’n goeie span wat ook daarvan deel is om lewe te gee aan ’n goeie produksie.” Roberto Kyle Meyer het die toekenning gewen vir die beste akteur in ’n telenovela vir sy rol as Lee-Roy in Arendsvlei. In ’n video in die sosiale media sê hy hy dra hierdie toekenning op aan alle gemarginaliseerde individue. “Ek sal aanhou om die stories te vertel van diegene wat ondanks hul omstandighede elke oggend opstaan en hul lewe voortsit in plekke waar hulle nie wanted of veilig is nie.” Die aanbieder van Op Seer se Spoor, Ernusta Maralack, was verheug toe die show vereer is met die toekenning vir beste feitelike en opvoedkundige program. “Ek’s bly oor die benoeming en die sege kom vir ’n episode oor ’n meisie – Reinette Neelse van Caledon – wat nie genoeg vir haar gemeenskap was nie. Die episode het vasgevang wat presies “seer” is. “Dit gaan oor gewone mense in ons gemeenskappe en om hulle stories te vertel. “Maar ook om ’n boodskap oor te dra en die boodskap hier is: Moenie iemand judge voordat jy weet watter pad daardie persoon gestap het nie.”