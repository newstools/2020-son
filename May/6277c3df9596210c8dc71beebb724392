DIE skole is oop vir onnies, maar gr. 7- en gr. 12-leerders val eers op 8 Junie in. Dít was die onderwysdepartement se roep nadat daar teen vroegaand nog onsekerheid was oor die heropening. Angie Motshekga, minister van basiese onderwys, sou die volk Sondagaand toespreek, maar dis tot Maandagoggend uitgestel. In ’n verklaring sê die departement die raad van onderwysministers (ROM) het drie verslae oorweeg en dit is duidelik talle skole is nog nie reg om te heropen nie. Die ROM het besluit skole sal op 1 Junie heropen vir skoolbestuur, opvoeders en nie-opvoedkundige personeel. Amptenare van die onderwysdistrike sal die nakoming van social distancing-, gesondheids- en veiligheids- maatreëls verseker. “Die week moet ook gebruik word vir ordentlike oriëntering en opleiding.” Intussen sê Debbie Schäfer, die Wes-Kaapse minister van onderwys: “Skole in die Wes-Kaap is slaggereed en sal Maandagoggend heropen.” Teen druktyd was daar nog geen nuus oor Oos-Kaapse skole nie. Die OKOD het wel Vrydag gesê: “Skole in die Oos-Kaap wat gereed is om te heropen, sal.”