LEDE van die nuutgestigte Covid-19 Crisis Relief Centre in die Baai het gister die noordelike gebiede ingevaar om kwesbare inwoners te voorsien van onder meer kos en maskers teen die pandemie. Crawford Fraser, stigterslid van die sentrum, het gister aan Son gesê die doel van dié inisiatief is om inwoners van die Northerns te push na vlak 2 en uiteindelik na vlak 1. Volgens hom het hy en sy span gister afgesit na West End in die Northerns waar hulle onder meer 100 maskers uitgedeel het. Hy sê hulle het screenings gedoen en van huis tot huis gegaan waar hulle inwoners se hande gesanitise het. Volgens Fraser het hulle ook die gemeenskap opgevoed oor die belangrikheid van die masker en social distancing. Hy sê die plan is om elke dag na verskillende areas uit te gaan en 100 maskers daar uit te deel. Volgens hom is hul teiken om altesame 1 000 maskers in die noordelike gebiede uit te deel. Gister het hulle Arcadia en Helenvale geteiken. Olben Klassen – wat ook in Fraser se span is – sê aan Son as ’n man wat grootgeword het in die Northerns, het hy empatie met die mense daar. Hy sê selfs in sy werksplek is hy blootgestel aan swaarkry. “Hierdie Covid-19 is ongelukkig ’n nuwe ding en dit is iets wat ons livelihood seriously bedreig. Omgee “So, ek het gevoel ek wil my klein gedeelte doen om die mense te educate, te inform en te help met ál my informasie en resources.” Ivan de Wee, een van die inwoners wat ook gister baat gevind het, sê hy voel baie gelukkig oor wat die mense van die relief centre doen. Volgens hom wys dit daar is mense wat omgee en sorg dat jy nie siek raak nie. “Die Here seën hulle. Hulle doen goeie dade.” Marilyn de Beer, nog ’n dankbare inwoner, sê sy is baie bly oor die screenings, “want ons moet weet wat aangaan – of ons dit het of nie het nie”. Volgens haar het sy nou ’n geruste hart. Nosiphiwe Sqeyiha, ook ’n inwoner, sê ook sy is verheug en dankbaar vir die masker.