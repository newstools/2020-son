CANTONA James (22) gaan nog diep spore in die teaterwêreld en TV-bedryf trap. Ons het dié week met dié briljante akteur gepraat oor die splinternuwe toekenning wat hy Maandagaand gewen het. Hy is gekroon as die mees belowende student by die 55ste Fleur du Cap-teatertoekennings. Dit is duidelik dat dié akteur, wat die rol van Daniel Lefras in Arendsvlei vertolk, ’n blink toekoms in die bedryf het. Hy is vroeër dié jaar met die Fiësta-toekenning vir die beste ontluikende kunstenaar vereer vir sy rolle in die produksies In Slawenshuis 39 en Jakkals en Wolf Onbeperk. “Om eerlik te wees, dit is nog alles so surreal vir my. Ek is iemand wat baie doelgerig is. “Die Fiëstas was altyd een van my doelwitte wat ek wou bereik en die Fleur du Cap-toekennings was ’n droom van my. Dit was nie ’n doelwit nie omdat dit so groot en buite my bereik was. “En nou dat dit gebeur het, het ek nie woorde om te beskryf hoe ek voel nie. Om die toekenning vir die mees belowende student te kry, was vir my wonderlik, veral as ’n mens in ag neem wat ek laas jaar op universiteit deurgemaak het. “Dit laat my voel asof ek op die regte pad is en dat ek die regte ding doen.” James is vol hoop vir die toekoms en sê hy kan sien die bedryf word baie meer inklusief. “Ek wil hê daar moet ’n oorvloed van eerlike bruin stories wees. “En ek sien alreeds veranderinge­ in die bedryf­. Ek kan sien hoe die wiel draai. “Daar word meer werk geskep vir bruin kunstenaars wat eerlike stories uit ons gemeenskappe vertel en dit is vir my so mooi.” Ons kan ons maar gereed maak om nog groot dinge van James te sien!