DIE Vodacom Durban July gaan voort, het Gold Circle gister in ’n verrassende stap gesê. Die aankondiging kom as ’n groot skok. Dis ook ’n verligting vir wedders omdat allerweë verwag is dat Suid-Afrika se grootste wedrenskouspel weens die Covid-19-pandemie in die slag sou bly. Luidens die persverklaring sal die July egter agter geslote hekke gehou word met die strengste moontlike protokol wat higiëne en ander voorwaardes betref. Nêrens in die verklaring word daar egter melding van gemaak dat die regering die groen lig vir die byeenkoms gegee het nie. “Die borg, Vodacom, en Gold Circle het gesamentlik besluit Afrika se rykste wedren sal onder streng voorwaardes voortgaan. “Ons het ons daartoe verbind om met die wedren voort te gaan, al sal dit sonder toe­­skouers wees,” sê Gold Circle se CEO, Michel Nairac. “Die July het sedert 1897 ’n vleklose rekord. Nie eens drie oorloë kon ons van stryk bring nie. Daarom doen ons alles in ons vermoë dat 2020 nie ’n uitsondering is nie.” Die beoogde datum vir die byeenkoms is 25 Julie. Borg In ’n normale jaar sou dit nou Champion Season gewees het. Verskeie groot wedrenne sou as proeflopies vir die July gehou geword het. Dit sal dus interessant wees om te sien wat afrigters gaan doen om hul perde slaggereed en skerp vir die groot wedren te kry. ’n Ander probleem is dat van die land se beste jokkies buite KwaZulu-Natal woon. Hulle sal net in Durban kan kom mits die regering sy regulasies ophef wat bepaal dat niemand van die een provinsie na die ander kan vlieg of ry nie. Hier word veral gedink aan sterre soos Piére Strydom, Gavin Lerena, Richard Fourie en Warren Kennedy.