MEER en meer gevalle van Covid-19 word daagliks in gemeenskappe in die Wes-Kaap aangemeld. Dit is dus te verstane en kan verwag word dat onderwysers ook geraak en selfs aangesteek sal word. Só sê die Wes-Kaapse onderwysdepartement (WKOD) in ’n persverklaring op die vooraand van die land se skole wat Maandag hul deure heropen vir Gr.7 en Gr.12-leerders. Son verneem dat elk van die Wes-Kaapse skole liters skoonmaakmiddels en sanitiser gekry het. Terwyl daar gereed gemaak word om skole te heropen het altesaam 37 personeellede van 32 skole in die Wes-Kaap reeds positief getoets. Dit sluit in 'n skool in Delft, Valhalla Park en Eersterivier. Kerry Mauchline, ’n woordvoerder vir die Wes-Kaapse minister van onderwys, Debbie Schäfer, sê hulle verstaan dat mense die reg het om ingelig te wees, maar die WKOD moet ook personeel en leerders van alle betrokke skole teen stigma beskerm. "Ons personeel is reeds onder stress en dan moet hulle nog druk kry omdat hul skole in die media genoem is." Die departement voeg by dit is die skool se verantwoordelikheid om die ouers en leerders in te lig oor enige ontwikkeling rondom Covid-19, asook watter stappe geneem word om seker te maak dat almal by die skool veilig is. Die WKOD sê ook dat onderwysers wie positief getoets het nie noodwendig die virus by die skool gekry het nie en dat dit ook nie beteken dat die skool 'n risiko loop nie. "In van die gevalle was die onderwysers nog nie eens by die skool toe hulle siek geword het nie. "Daar is ook met die hulp van die gesondheidsdepartement riglyne opgestel om te verseker dat onderwysers en leerders by die skool veilig is. "Elke personeellid en leerders sal bv. met hul aankoms by die skool gescreen word. Elkeen sal ook 'n kortlys vrae beantwoord en hul koors geneem word." Indien ’n personeellid of leerder reeds in die skool was en dan positief getoets word, sal die areas skoongemaak word en ontsmet word. Onderwysers en leerders wat in kontak was met iemand wie positief getoets word, sal vir 14 dae in selfisolasie verkeer. "Dit beteken nie dat die hele skool toegemaak sal word nie. Daar sal in elk geval ge-evalueer word voor stappe geneem word." Volgens die WKOD sal elkeen, wanneer skole heropen, moet gewoond raak aan die "new normal".