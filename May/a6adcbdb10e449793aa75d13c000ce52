DIE wreedheid van die mensdom verstom my keer op keer. Veral op die Kaapse Vlakte is dit onmenslik erg. Dit is iets waaraan ek net nie gewoond kan raak nie. Een bende kom in opstand teen die ander. Hulle takel mekaar genadeloos soos vyande in ’n oorlogsone. Kan mense mekaar so haat? Is ons nie veronderstel om, veral ná dit wat ons in die apartheidjare beleef het, mekaar soos bloedbroers lief te hê en by te staan nie? Waar kom die afguns vandaan? Daar is tog genoeg plek in die sonnetjie vir almal van ons. Nie ’n dag gaan verby dat die dagblaaie nie oor bendegeweld berig nie. Ek raak eintlik al bewerig om net na ’n koerant se voorblad te kyk, so ontstellend is dit. Onskuldige mense word dikwels die slagoffers. Soos ’n laerskoolkind wat, onbewus van die dreigende gevaar, met haar maatjies in die straat baljaar. Of ’n ma wat vinnig na die winkel op die hoek stap om brood en melk te koop. Of ’n niksvermoedende pa op pad huis toe van die werk af. Die wreedheid gryp my telkens aan die hart en laat my wonder hoekom daar nie in vrede met mekaar gelewe kan word nie. Ons is dan veronderstel om in ’n nuwe, verbeterde Suid-Afrika te wees. Is al die bloedvergieting werklik nodig? Die skote het nou die aand weer vreeslik geklap. Seker so 10 van hulle. Dalk meer. Ek het probeer tel, maar kon nie byhou nie. Dit was te kort ná mekaar. En toe, skielik, is alles weer stil. Met ’n hart wat wild klop, het ek gelê en luister. Dit het baie nader aan die huis as gewoonlik geklink. Soos iewers by die Kleinvlei-sportgronde. Dalk daar by die eens rustige Waterhout- of Mullerstraat se kant waar dinge die laaste tyd lelik handuit ruk. Ek was te bang om op te staan, die gordyn oop te skuif en deur die venster te loer. Jy weet nooit wanneer ’n dwaalkoeël sy opwagting kan maak nie. My vrou het al geslaap. Uit die sitkamer het ek een van my katte hoor miaau. Vlekkie, die stoutste van die drie. Sy gekerm sal ek op enige afstand herken. Ek het net my oë toegeknyp en ’n skietgebedjie boontoe gestuur: “Vader, skenk ons genade.” Die volgende oggend het almal oor die skietery gepraat. Daar kon egter nie vasgestel word of enige iemand gewond of gedood is nie. Ek wou nie navraag doen by die polisiestasie nie, want al skryf ek vryskut-artikels, verkies ek om van misdaadstories weg te bly. Na verneem word was dit minder­jariges wat mekaar so oor en weer getakel het. Minderjariges wat die skool verlaat het op soek na groener weivelde omdat hulle ontevrede was met hul omstandighede by die huis. Dit verpletter my elke keer dat mense so harteloos en gewetenloos kan wees. Ek weier om te glo dat hulle so gebore word. Maar dan wonder ek ook: Besluit ’n wreedaard op die ingewing van die oomblik om ’n sinnelose daad te pleeg of is dit iets wat hy weke, dalk maande, vooruit beplan?