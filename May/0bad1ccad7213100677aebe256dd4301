KOKO is gatvol vir almal wat ’n eiertjie te lê het oor haar lewe. Mense het dié week stories opgemaak dat Khloé Kar­dashian weer swanger is met haar joller-eks, Tristan Thompson, se kind. Dié tweetjies is mos reeds die ouers van die oulike tweejarige True Thompson. The Shade Room het berig dat Koko vermoedelik swanger is met haar en Langeraat se tweede kind. Toe skel mense erg oor hoe dom sy is om hom te vergewe en hoe sy om verskoning moet vra aan Jordyn Woods, Kylie Jenner se eks bestie, saam met wie Langeraat die kat in die donker geknyp het. Getwiet Daar was ’n hele paar nare comments, maar my gunsteling een was: “Sy (Khloé) het gesê sy soek matching kinders (dieselfde ma en pa) asof kinders ’n dining set is.” Koko was moerig toe sy die aaklige comments lees. Sy het getwiet dat almal uit haar sake moet bly. “Deesdae is ek nie baie in die sosiale media nie en hierdie is een van die redes waarom ek wegbly – die siek en afgryslike dinge wat mense sê. Ek is so disgusted deur die dinge wat ek sien. Mense sweer hulle weet alles van my, insluitend my uterus. Siek!” Ons kan maar vir eers aanvaar dat sy nie swanger is van Langeraat nie.