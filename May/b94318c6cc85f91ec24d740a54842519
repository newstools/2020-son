BAFANA Bafana se sterspeler Percy Tau het nóg ’n trofee in sy trofeekas. Dis nadat Tau se Belgiese span, Club Brugge, amptelik as Pro League Champions aangewys is. Luidens vroeëre berigte sou die Belgiese 2019-’20-seisoen afgelas gewees het weens die corona-virus-pandemie. Intussen het Nederland reeds sy Eredivisie gekanselleer, met geen span wat as die kampioen gekroon is nie. Nét so het Frankryk se Ligue 1 ook die seisoen afgelas, maar Paris Saint-Germain is wel tot die seisoen se kampioen verklaar. Tau se Club Brugge-span is nou as die land se amptelike kam­pioen gekroon. Brugge het ook sy plek in volgende seisoen se Uefa Champions League-kompetisie verseker. Dis nadat hy ’n vet voorsprong van 15 punte bo-aan die punteleer geniet het, met net een wedstryd oor om te speel voor die Covid-19-uitbreking. Die Suid-Afrikaner het al in 21 wedstryde gespeel, waarvan 9 van die bank was. Dit sluit wedstryde in die Champions League in. Hy het ook vier doele en vier assists agter sy naam. – AP