AKANI Simbine het tot dusver in sy loopbaan 24 keer daarin geslaag om die 100 m-naelloop in onder 10 sekondes kaf te draf. In 2016 het hy die eerste Suid-Afrikaner geword wat vir ’n 100 m-finaal in ’n Olimpiese Spele gekwalifiseer het. Daar het hy in die vyfde plek klaargemaak. ’n Jaar later op die Wêreldbyeenkoms was hy weer vyfde. Laas jaar op die Wêreldbyeenkoms in Doha het hy vierde geëindig. Die Suid-Afrikaanse rekordhouer in die kort naelloop was uiteraard teleurgesteld met dié uitslag omdat hy baie graag ’n medalje wou wen. Hy sê in ’n video-onderhoud: “Ek weet ek was in shape om ’n medalje te wen en het geweet as alles goed verloop sou dit ’n werklikheid word. Dit het egter nie gebeur nie. Vierde plek is die slegste plek om in te eindig. Aan die einde van die dag gaan dit net as aansporing dien om harder te werk.” Vasberade Die 26-jarige boorling van Kempton Park in Johannesburg het ’n goue medalje in die 100 m in die Statebondspele in 2018 gewen. Hy gaan dus alles in die stryd werp om volgende jaar in Tokio ’n medalje in die Spele te wen. Hy sê: “Ek is regtig baie honger. Ek wil net weer op die baan kom en hard werk sodat ek my beste peil kan bereik. “Ek is gefokus en vasberade om by die Spele op te daag as heeltemal ’n ander gedierte. “Ek beoog om soveel as moontlik wedlope in Suid-Afrika te hardloop. “Dit sal ’n goeie ding vir my en SA atletiek wees. “Ek wil my Olimpiese veldtog en my talent by die huis showcase. Doha was bittersoet, maar ek glo dat Tokio soet gaan wees. Daar sal dit net oor myself wees en wat ek glo ek kan vermag.” Die spoedvraat glo hy het nog nie sy plafon bereik nie. “Ek is vol vertroue dat daar nog baie is wat ek kan doen om deur die barriers te breek om vinniger te hol. Ek is iemand wat altyd streef om beter te vaar. Ek wil ook ander inspireer om die beste te wees wat hulle kan wees,” sê hy.