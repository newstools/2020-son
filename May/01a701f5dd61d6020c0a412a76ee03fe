WIE sou kon dink drug merts sal steeds tydens die lockdown met hul vuil werk voortgaan? Dis presies wat in Springbok en Calvinia gebeur het toe vier vermeende drug merts onlangs hier met die bloues te doen gehad het. Mandrax van byna R250 000 is hierdie week in die Namakwa-streek onderskep. Eers is drie persone van onderskeidelik 39, 49 en 58 jaar tydens lockdown-operasies in die Namakwa-gebied met Mandrax ter waarde van sowat R160 000 betrap. Dít nadat die cops inligting oor dwelmtransaksies by hul blyplekke in Springbok en Okiep opgevolg het. Tydens dieselfde operasies is boetes vir R4 500 uitgereik omdat individue nie by hul huise gebly het nie. Hulle kon nie goeie redes verskaf oor waarom hulle elders was nie. Die boetes hou verband met die oortreding van die Nasionale Rampbestuurwet. Trots Intussen vertel die plaaslike mense die drugs moes baie ver getravel ondanks die sluiting van die Noord-Kaapse grense. Die meeste van hulle is vol lof vir die cops se suksesse. Karin Kotze Beresford, GPF-lid van Alexanderbaai, sê: “Knap gedaan, polisielede. Ek as GPF-lid is baie trots op julle. Hou so aan.” In ’n ander voorval het die cops in Calvinia Woensdag 8 000 Mandrax-tablette ter waarde van sowat R80 000 onderskep. Die drugs was in ’n taxi op pad na Upington. Volgens ’n polisiewoordvoerder het dit gebeur by ’n padblokkade êrens tussen Calvinia en Nieuwoudtville. “Passasiers se bagasie is deursoek en ’n sak met die Mandrax is by ’n 47-jarige man gevind. Hy het toe probeer om ’n cop te bribe. “Hy sal binnekort hof loop op aanklagte van dwelmbesit en omkopery.” Lt.kol. Vincent van Wyk, stasiebevelvoerder in Calvinia, het die cops geprys vir hul mooi poging om dwelms van die strate af te hou. Brig. Francis Hender, gebiedbevelvoerder vir Namakwaland, het ook die polisie geloof vir hulle goeie werk, veral nou in die lockdown-tydperk.