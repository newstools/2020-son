MENSE moes Dinsdag een vir een voor die Eikendal-apteek omdraai nadat een van sy werkers positief getoets is vir Covid-19. Die eienaar, ene Zainab, het ’n kennisgewing op Facebook geplaas om haar klante van die geval in te lig. Dit wemel gewoonlik by hierdie apteek in Kraaifontein oor die medikasie so bekostigbaar is. ’n Kennisgewing wat op die deur geplak was, lees dat die apteek gesluit is en Dinsdag weer sou oopmaak – maar dit was toe nie die geval nie. Dit wil voorkom asof daar agterna weer ’n kennisgewing opgeplak is om klante in kennis te stel dat die apteek tot verdere kennisgewing gesluit is. Luidens die kennisgewing op Facebook het hulle Saterdag uitgevind dat die werker positief getoets is vir die virus. Skoongemaak Die verklaring lees: “Die werker kry tans behandeling en al die ander personeel is getoets en in self-isolasie geplaas totdat hulle hul uitslae ontvang. “Die apteek is intussen gesluit en is in die proses om deeglik skoongemaak te word. Daar is al gister begin en dit sal tot 12 Mei duur.” Die plan was dat die apteek gister sou oopmaak. “Omdat alle personeel tans in isolasie is, sal ons nuwe werkers aanstel om ons klante te help. “Ons wil byvoeg dat ons personeel te alle tye beskermende shields gedra en die countertops elke uur skoongemaak het. “Die toemaak en deep cleaning van die apteek is net as ’n ekstra voorsorgmaatreël. “Ons vra ons gemeenskap om asseblief geduld met ons te hê, asook met die apteker wat in beheer sal wees.”