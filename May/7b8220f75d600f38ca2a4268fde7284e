“EK VOEL oorweldig en kan nie glo ek moet die beste deel van my lewe onder sulke omstandighede ingaan nie.” So sê Chandré Delaney van Mitchells Plain wat haar eersteling binnekort verwag. Wat veronderstel was om ’n opwindende tyd te wees vir swanger mammies, het gou verander in ’n emosionele roller-coaster as gevolg van die lockdown. Delaney (30) is 32 weke swanger met ’n babaseuntjie. As gevolg van die lockdown is sy soos almal beperk tot haar huis, tensy sy uitgaan vir werk of om inkopies te gaan doen. “Ek het in Desember oor die virus uitgevind en nooit verwag dat dit ons land so hard gaan slaan nie. Ek is nou in my sewende maand en het nie gedink ek sal dit moet doen sonder om my familie te sien of eens ’n baby shower te hê nie.” Delaney sê sy het maar haar goeie dae en slegte dae waarop sy oorweldig voel. “Ek weet ek sal nie weer hierdie ervaring terugkry nie. So, al wat ek nou kan doen, is om die beste daarvan te maak en myself besig te hou,” sê sy. Sy sê wat haar senuwees vreeslik op hol jaag, is wanneer sy dokter toe moet gaan, want niemand is seker wie dalk die virus dra nie. “By die hospitaal en dokter se spreekkamers doen hulle hul beste om by die regulasies te hou en ons word gescreen voordat ons vir ’n besoek gaan. In ’n mate voel jy beter daaroor.” Delaney sê dit breek haar hart dat haar man nie saam met haar die dokter kan sien nie en sy weet nie of hy saam met haar kan wees wanneer sy die lewe gaan skenk nie. Veilig “Ek sal graag my man by my wil hê. Ek hoop en vertrou dat die Here altyd met my is,” sê sy. Teyon Williams ’n 23-jarige wat 26 weke swanger is, sê mentally werk dit nog nie so erg op haar nie. Sy wil net baie graag haar familie sien, maar weet sy dis nie nou moontlik nie. “Soms kan dit ’n bietjie nerve-racking wees, want nie almal hou by die reëls nie. “Maar ek het seker gemaak om dinge in plek te stel om veilig te wees,” sê Williams. Shanique Feder (27) is 30 weke swanger met ’n dogtertjie en het gou gevoel hoe al die dinge verander. “Aanvanklik was ek moedeloos. Net ná die afkondiging van die lockdown sou ons hoor of dit ’n seun of dogter is. “Ek het in complete isolasie gegaan, want ek het geweet dat dit die begin van die verlies aan herinneringe sou wees. “ ’n Mens kan mos nie jou swangerskap herskeduleer nie,” sê Feder. Volgens Feder is dit fisiek én emosioneel ’n uitdaging. “Jy stap minder en jy beweeg ook minder rond. By die werk kon ek ten minste na die badkamer stap,” sê sy. Feder sê sy probeer om optimisties te bly, hoe moeilik dit ook al is. Dankbaar “Ek draai baie na God toe en hou my geloof sterk. Ek doen dit vir my en ons baba. “Ek het vrede gemaak dat ek die lewe sal gee in ’n baie vreemde tyd waar geen familie in jou vreugde kan deel nie. “Ek is dankbaar dat ek nie die proses alleen hoef deur te gaan nie. My man is aan my sy.”