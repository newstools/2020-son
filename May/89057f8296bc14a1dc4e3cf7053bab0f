“AS MUSIKANT en regisseur het Covid-19 ons baie sleg geaffekteer.” Só vertel die musiekman Camillo Lombard. “Hoewel musiek vir meeste mense toevlug en terapie is, kan ek nie nou my klavier speel voor ’n gehoor en met medekunstenaars optree nie,” sê Camillo. “Ek het gedurende grendeltyd as ouer geleer om meer tyd met my familie te spandeer, want ons is so besig as kunstenaars en vergeet soms die klein dinge in die lewe wat werklik saak maak. Planne “Nou is ons genoop om vir ’n lang tyd 24/7 met ons familie in dieselfde space te wees en nuwe dinge van mekaar te leer en te ontdek.” Camillo, die direkteur van die musiekskool Cape Music Institute, het groot planne vir wanneer ons eindelik vrygelaat word. “Die een ding wat ek wil doen as ons uit lockdown kom, is om ’n groot makietie te hou en te celebrate,” belowe hy. “Baie van ons kunstenaars het grootkop kom kry, maar gedurende dié tyd het ek weer kom leer hoe belangrik dit is dat ons mekaar so nodig het. “Laat ons te alle tye nederig bly. Ek weet dis nie maklik nie, maar as ons saamstaan in dié tyd, gaan ons dit maak. This too shall pass. So, kom ons druk deur. “Dit laat my baie dink aan die apartheidsjare – hoe ons met die min klaargekom en anderkant uitgekom het. Verlang “Ons bedryf is eerste getref, maar in tye van swaarkry weet ons hoe om bymekaar te staan as ’n nasie.” Camillo se hy verlang erg na sy TopDog SA-kollegas. “Ek mis so my band-lede Donveno Prins, Mark Wil­liams, Mornay Hoffmeester en Charlton Daniels. Jy leer om jou mede-musikante te waardeer. “My boodskap aan veral musikante op die platteland is: Bly gedissiplineerd, hou aan skryf, oefen met jou instrument en wees oop om nuwe dinge van jouself in dié tyd te leer. Bly veilig en bly in jou huis.”