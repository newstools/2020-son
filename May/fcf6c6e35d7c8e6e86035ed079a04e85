DIE Southern Kings-breier, Robbi Kempson, stem saam dat dit ’n goeie idee is om die Pro14-reeks te stop nadat dit reeds sedert Maart weens die corona-virus-pandemie opgeskort is. Dit volg nadat Dave Rennie, die Glasgow Warriors-breier, dié week ’n beroep op die organiseerders van die kompetisie gedoen het om dit heeltemal te kanselleer. Volgens Rennie moet die titel aan die onoorwonne Leinster oorhandig word. Die eindstryd van die kompetisie is reeds gekanselleer. Volgens Kempson sien hy nie baie verkeerd met Rennie se voorstel nie. “Ek dink nie enige iemand kan daarteen stry om Leinster die titel te gee nie. Hy was sover uitstekend. “Sy onoorwonne rekord ná 13 rondes beklemtoon dit,” meen Kempson. Om die kompetisie te stop beteken die Kings sal wel die seisoen eindig met net een oorwinning ná 13 wedstryde. Hoewel daar nog baie bouwerk voorlê en daar baie kan gebeur in die Kings se agt oorblywende wedstryde, voel Kempson dit maak net nie sin om spelers en ondersteuners se lewe in gevaar te stel nie. “Uit ’n veiligheidsoogpunt maak dit sin as ons nie speel nie. Dit gaan ook moeilik wees om enige oorsese reis binnekort te kan doen. Heel waarskynlik sal oorsese reise eers in September kan plaasvind.” Teen September moet die volgende Pro14-seisoen reeds begin. “Natuurlik sal dit help as ons kon speel en sodoende bou vir die volgende seisoen in die agt wedstryde, maar weereens is dit definitief nie die moeite werd as mense se lewe op die spel geplaas word nie. En dis ongelukkig ál wat op die oomblik saak maak.”