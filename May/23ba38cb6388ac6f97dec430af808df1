‘KINDERMOORDE en verkragtings sal alleenlik afneem wanneer die samelewing verantwoordelikheid neem vir die aard van kinders se kinderjare.” Aan die woord is Christina Nomdo, die Wes-Kaap – en land – se heel eerste kinderkommissaris. Met drie dekades se ondervinding agter die blad het sy ’n unieke manier gevind om met kinders te werk. Nomdo, ’n veteraan-kampvegter vir kinderregte, sê haar missie is om vir elke kind beter kinderjare te skep. Nomdo se nuwe rol is om sake te ondersoek en monitor wat met Wes-Kaapse kinders te doen het, om navorsing te doen en die publiek te skool. Sy sal haar nuwe pos van 1 Junie af beklee. Nomdo sê: “Ek sal met die departemente van onderwys, maatskaplike ontwikkeling, gesondheid, kultuursake en sport saamwerk om kinders se regte te bevorder. “Hierdie maatskaplike sektore is tydens die Covid-19-pandemie kritiek om die welstand van die kinders te verseker. “Op die lang termyn is hierdie departemente ideaal om die raamwerk te bou vir die voorkoming van geweld teen kinders. “Die koers van kindermoorde en verkragtings in die Wes-Kaap sal alleenlik afneem wanneer die samelewing verantwoordelikheid neem vir die aard van kinders se kinderjare. “Ons moet die ervarings van geweld in die huis, skole en gemeenskappe verander wat kinders in hul kinderjare deurmaak. Kinders moet vrylik kan speel.” Nomdo, wat in Belhar opgegroei het, sê dis daar dat sy op voetsoolvlak ervaring begin opbou het. Nomdo verduidelik dit was daar waar sy die geleentheid gegun is om praktykmodelle te ontwikkel. Eers was sy as staatsamptenaar by die kinderbiblioteek betrokke. Daarna was sy danksy ’n veldtog sonder winsbejag betrokke by die ontwikkeling van die jeug. Nomdo vertel verder: “Die kinderbegrotingseenheid by die Instituut vir Demokrasie in Suid-Afrika (Idasa) het my amptelik aan die teorie van kinderregte bekendgestel. “Daarna het ek belê in Resources Aimed at the Prevention of Child Abuse and Neglect (Rapcan), waar ek die direkteur was. “Rapcan het bekend geword vir sy innoverende praktyk-modelle om geweld teen kinders te voorkom. “Tydens my ampstermyn het die voorspraak vir kinderregte nuwe vlakke bereik. “Dit het gelei tot die bevordering van die outonomie en deelname van kinders.” Nomdo voeg by met al haar ondervinding weet sy sy kan op ’n unieke manier met kinders kontak maak. Sy dink sy is gereed vir haar posisie as die provinsie se heel eerste kinderkommissaris. Volgens die Wes-Kaapse premier, Alan Winde, speel die pos ’n belangrike rol in alle aspekte wat kinders raak, en dis in hul beste belang. Winde sê Nomdo maak geskiedenis. Nie net as die eerste kinderkommissaris in die land nie, maar ook as ’n voorvegter vir kinders en hul regte. Volgens Winde staar baie uitdagings die land se kinders in die gesig, insluitende armoede, misdaad, mishandeling en verwaarlosing. En nou sit hulle nog met die onsekerheid van die virus en ’n onderbreking in hul onderrig. Die kommissaris gee nou aan die kinders ’n stem. Winde sê Nomdo het sy en die Wes-Kaapse regering se volle ondersteuning.