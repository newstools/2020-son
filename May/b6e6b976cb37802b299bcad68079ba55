PRES. Cyril Rama­phosa het gister ’n Oos-Kaapse draai gegooi. Ramaphosa se besoek aan die Oos-Kaap volg te midde van kommer oor die verspreiding van die corona-virus in die provinsie en kwelvrae oor of die provinsie reg is vir ’n veldslag teen die gevreesde virus. Ramaphosa het in die Baai by die Livingstone-hospitaal besoek afgelê waar die premier, Oscar Mabuyane, hom ingelig het dat 31 mense in die provinsie al weens Covid-19 gesterf het. Teen gister is daar ook 1 534 Covid-19-gevalle in die provinsie geregistreer. Ramaphosa se besoek spruit uit diep kommer van die re­gering oor die vermoë van die Oos-Kaap om met Covid-19 en sy verwoestende uit­dagings te kan deal. Meer as R50 miljoen word tans bestee aan die oprigting van isolasie-eenhede in die Livingstone-hospitaal, asook in mediese fasiliteite in die Alfred Nzo-, Amathole- en Chris Hani-distrik. Ook word 28 gesondheidsfasiliteite tans opgeknap as voorbereiding vir die verwagte groot getalle Covid-19-gevalle. Toename Dié projekte sal volgens Vuyokazi Mbanjwa, ’n woordvoerder van die Oos-Kaapse departement van openbare werke, teen die einde van die maand voltooi wees. Mabuyane het bygevoeg: “Ons het gesien hoe daar ’n groot toename in sterfgevalle is en ons moet iets hieraan doen. “Ons Nelson Mandelabaai-area het tans die meeste gevalle, terwyl die minste gevalle in die Joe Gqabi-streek is.” Ramaphosa het te kenne gegee hy is bly oor wat hy in die Oos-Kaap gesien het. “Ek moet sê ek is baie beïndruk met die strategieë wat in werking gestel is,” het die president geprys. “Ek kan sien die Oos-Kaap is wakker, lewendig en propvol energie. “Die Coronavirus Command Centre van die Oos-Kaap is eintlik groter as die een wat ons op nasionale vlak het en daar is baie wat ons van die Oos-Kaapse bevelsentrum kan leer,” het Ramaphosa behoorlik met die heuningkwas geverf. Volgens pres. Ramaphosa sal ministers en adjunkministers regoor die land ontplooi word om die provinsies by te staan in hul stryd teen die Covid-19-pandemie. Ramaphosa is vergesel deur die minister van gesondheid, Zweli Mkhize, wat gesê het die Oos-Kaap is op die regte spoor. – EWN