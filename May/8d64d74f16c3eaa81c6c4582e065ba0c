DIE WWE word in die sosiale media gelooi deur fans oor sy geheimsinnigheid rondom die ernstige oogbesering wat Rey Mysterio laas week tydens ’n RAW-toernooi opgedoen het. Die regteroog van Mysterio, waarskynlik die wêreld se gewildste en ratsste stoeier, is beseer toe Seth Rollins sy kop teen die skerp hoek van ’n staaltrap gedruk het. Mysterio het daarna op die vloer gelê en krul van die pyn terwyl helpers om hom toegesak het. “Hoe ernstig is Rey se oog? Is hy blind? Gaan hy sy oog verloor?” Dit is vrae wat wyd gevra word deur bekommerde fans. Maar sedert laas Donderdagoggend het die WWE nog geen update oor die besering gegee nie. Dit skep ’n uiters swak indruk. Die WWE se laaste verklaring verlede week lui die dokters kan nie die erns van die besering bepaal nie omdat die swelling nog te erg is. Nuwe Intussen word ook wyd bespiegel dat Mysterio nie sy kontrak met die WWE gaan hernu nie. Die kenner Dave Meltzer van die Wrestling Observer Newsletter sê hy weet nie van enige nuwe kontrak tussen Mysterio en die WWE nie. Vroeër dié maand het die Amerikaanse kommentator Jim Ross nog gesê Mysterio gaan nêrens heen nie.