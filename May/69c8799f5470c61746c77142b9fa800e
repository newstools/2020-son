KONTAKSPORT is ondanks talle onduidelikhede besig om na ’n mate van normaliteit terug te keer te midde van die Covid-19-pandemie. Nathi Mthethwa, minister van sport, kuns en kultuur, het Saterdag bevestig dat professionele atlete wat aan kontak- en nie-kontaksport deelneem, Maandag weer kan begin oefen. Hy het inligting verskaf oor die terugkeer-na-speel-protokolle vir alle sportsoorte, aangesien Suid-Afrika regmaak om môre na vlak 3 van die nasionale staat van inperking te skuif. Al hang daar baie vrae in die lug en al moet baie gebiede nog duidelikheid kry, het Mthethwa bevestig alle sportkodes kan weer vanaf die begin van Junie begin slyp. Hy het egter beklemtoon kontaksport bly net op oefenvlak en alle sportbyeenkomste in stadions word steeds verbied. Mthethwa sê: “Die aankondiging van gewysigde regulasies op vlak 3 gaan inderdaad die geleidelike infasering van verskillende sektorale aktiwiteite behels, maar onder streng nakoming van veiligheidsmaatreëls soos uiteengesit onder die rampbestuur-regulasies.”