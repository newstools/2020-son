UITERS wakker cops het ’n meneer van ’n besending drugs gestuit. Cops het Vrydag afgekom op drugs ter waarde van sowat R4 miljoen wat nogal aan die binnekant van ’n spaarwiel versteek was. Die eer gaan aan die op en wakker cops van die Calvinia-omgewing. Die verdagte is by ’n padblokkade voorgekeer. Die 56-jarige verdagte van Johannesburg is gearresteer nadat cops op tik in die kar se spaarwiel afgekom het. Brig. Mohale Ramatseba, ’n polisiewoordvoerder, sê cops het die bakkie deursoek en toe op die dwelmvonds afgekom. Daar is boonop ’n vals kompartement in die bakkie gevind, maar dié was leeg. Dit het later aan die lig gekom dat die verdagte van die Oos-Kaap gereis het op pad na die Wes-Kaap. Daar is op die bakkie beslag gelê omdat dit gebruik is in die uitvoer van ’n misdaad. Die verdagte sou na verwagting gister in die plaaslike hof verskyn en na verwagting in aanhouding bly tot verdere ondersoek. Lof Die direktoraat vir prioriteitsmisdaadondersoeke gaan die saak verder ondersoek. Intussen het cops in die NoordKaap ook baie lof gekry van die publiek en kollegas van ander dele in die Namakwa-streek en die provinsie. Baie glo dat die verdagte moontlik gedink het dat die cops hier sit en slaap. Volgens die cops het dit by ’n padblokkade tussen Calvinia en Nieuwoudtville gebeur. Intussen het die cops van Kimberley Mandrax-tablette ter waarde van sowat R8 000 by ’n 50-jarige man gevind. ’n Onvermelde bedrag is ook afgevat. Die cops, onder leiding van lt. kol. Masoabi Damane, het op info gereageer. Hierna het hulle die huis van die verdagte by die Dingaan-hostelle in Galeshewe, Kimberley, gaan deursoek. Volgens kol. Mashay Gamieldien, ’n polisiewoordvoerder, gaan die verdagte binnekort hof loop.