GIO Aplon, voormalige Stormer- en Springbok-heelagter, het daarna uitgesien om sy aansienlike kennis en er­varing met die talentvolle Warrick Gelant te deel. Die 37-jarige Aplon het onlangs by Jake White se Bulle geteken en daar is verwag dat hy hoofsaaklik tweede viool agter Gelant sou speel wanneer spel weer ná die corona-virus-pandemie hervat sal word. Die 25-jarige Gelant het egter vandeesweek ’n kontrak met die Stormers gesluit. Hy gaan nou die gaping vul wat met Dillyn Leyds se vertrek na Frank­ryk gelaat word. Son op Sondag het saam met Aplon gesels oor sy skuif en die feit dat Gelant nou vort is. “Dis nogal hartseer om Warrick te sien gaan. Een van die redes hoekom ek by die Bulle geteken het, was om saam Warrick te kan werk, my ondervinding saam hom te deel én van hom te leer. “Dis teleurstellend dat hy gaan, maar ek verstaan dat hy dalk ’n nuwe uitdaging soek. “Ek glo die Kaap sal hom pas soos ’n handskoen. Hy is ’n goeie speler en omdat hy van Knysna is, sal hy nou ook ’n bietjie nader aan sy familie wees. “Ek dink hy sal baie goed vaar by die Stormers en die mense daar sal hom love. So, alle voorspoed vir hom,” het Aplon uit Johannesburg gesê. Hy, sy vrou en twee kinders is tans daar vir 14 dae onder kwarantyn nadat hulle verlede naweek uit Japan teruggekeer het. Aplon, ’n boorling van Hawston, het die afgelope drie jaar vir die Toyota Verblitz in Japan gespeel. Dit was juis Jake White, die Bulle se nuwe direkteur van rugby, wat die vlugvoetige Springbok daai tyd na Japan gelok het. White het Appels, soos hy alombekend staan, reeds in sy termyn as afrigter van die Sharks probeer werf, maar dinge het nie destyds mooi uitgewerk nie. Hy het duidelik ’n hoë agting vir Aplon se vermoëns. So – sien hy daarna uit om op Nuweland te kom speel as ’n Blou Bul? “Dis seker maar die enigste manier hoe ek kon terugkeer Nuweland toe?” sê-vra hy laggend. “Nee, wat. Nuweland en sy ondersteuners, en die Stormers, sal altyd ’n spesiale plek in my hart het. “Ek het vir nege jaar daar gespeel voordat ek Frankryk toe is en daarna is ek saam Jake Japan toe. “Ons het ’n goeie verhouding opgebou. Omdat daar ’n spesifieke plan is, het ek die geleentheid aangegryp. Maar ek sien daarna uit om weer op Nuweland te speel, indien ek die geleentheid sou kry. “Ek was nog nooit in die be­soekers se kleedkamer nie, so ons sal maar sien.”