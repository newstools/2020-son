VAN die wendoel score vir Glenville in die Paastoernooi se eindstryd tot ’n kontrak as beroep­speler met Cape Town City. Dít is die besonderse verhaal van die jong Baaise striker Diego Appollis. As sokker nou weer aan die gang kom, gaan dié voormalige Chippa United MultiChoice Diski-speler poog om saam met die Citizens ’n debuut te maak in die Premierliga. Die talentvolle doelskieter het kort voor die lockdown sy eerste beroeps­kontrak beklink. City het Appollis natuurlik gejag omdat hy in die Multi­Choice Diski Challenge-liga (MDC) aan die brand was vir die Chilli Boys. Hy het 13 doele aangeteken en die seisoen afgesluit met die vierde meeste doele in die MDC agter sy naam. Appollis (19) vertel aan Son: “In die MDC het ek twee doele teen die Citizens aangeteken. Direk daarna het hulle my genader.” Die jongeling noem Stellenbosch FC wou hom ook koop, maar hy het die Citizens gekies. “Dit was natuurlik vir my ’n groot besluit. “Daarom het ek ook my voormalige afrigter by Chippa se MDC-span, Daine Klate­, geraadpleeg. Met sy goedkeuring het ek toe besluit om City te kies. “Ek kan nie kla nie. Ek sien net uit daarna om weer sokker te speel.” Appollis sê hy het in Februarie laas gespeel. Hy brand om weer ’n doel aan te teken. “In my kort tyd by City was dinge tot dusver goed. Toe ek hier kom, het ek eers saam met die MDC-span geoefen. Later het ek my by die eerste span aangesluit. “Dinge hardloop op ’n hoër vlak daar en ek geniet dit,” sê Appollis, wat gedurende die lockdown terug is in die Baai en by die huis oefen.