ALOSIUS “Mangels” Thomas (21), sterk tans aan nadat die cops hom na bewering geskiet het oor hy ’n stukkie kos wou gaan haal om te eet. Die voorval het in die Namakwalandse Weskusdorp Port Nolloth gebeur. ’n Woedende skare het die volgende dag bande aan die brand gesteek en die polisie moes keer so al wat hulle kon. Luidens inligting is Thomas laas Sondagaand na sy tannie se huis om kos te gaan haal. Die polisie het hom raakgeloop en wou weet waarom hy nog so laat op straat is. Hy het hulle van die kos vertel. Die jong man het toe probeer weghardloop en dis tóé dat die cops op hom skiet. Volgens ’n polisiewoordvoerder, brig. Mohale Ramatseba, ondersoek die onafhanklike polisieondersoekdirektoraat (Opod) die saak. Hy sê: “Die lid is voorlopig geskors. Die saak word tans dringend ondersoek en sy dissipli­nêre verhoor sal binne die voorgeskrewe tydsraamwerk afgehandel word.” Die beampte het ook reeds in die hof verskyn op aanklag van poging tot moord. Intussen is Thomas uit die hospitaal en besig om aan te sterk. Ander dorpe in Namakwaland waar skares met die polisie slaags geraak het, Is Bergsig naby Springbok, Calvinia en Okiep. Baie voel die cops is net te skietlustig. Hulle voel die howe moet eerder met die “ongehoorsames” afreken. Ander meen die mense moet net tuis bly, dan sal hulle nie onder polisiegeweld deurloop nie. Paulus Swartbooi, kaptein van die Boesmans, veroordeel die skietery. Hy maan mense ook om die regering se reëls te volg. Swartbooi sê: “Die regering moet werklik ook kyk na mense wat nie inkomste het nie. “Baiekeer sit mense in groot muurhuise sonder kos of drinkgoed.”