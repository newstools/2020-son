DIE Walter Sisulu-Universiteit (WSU) sal volgende seisoen weer moet mik na promosie in die Varisty Shield nadat die Madibaz se promosie tot die Varsity Cup verseker is. Hoewel die WSU All Blacks ’n goeie kans gestaan het om die Shield-titel dié seisoen te wen, het die corona-virus-pandemie ’n vroegtydige einde aan die kompetisie gebring. Varsity Sports het toe besluit om die kompetisie te sluit, wat dus beteken die WSU se kanse om die titel te wen, is daarmee heen. Die WSU-breier, Akhona Mgijima, sê hy verstaan en ondersteun die besluit van Varsity Sports. “Almal moet verstaan dat dit ’n moeilike tyd is en ook buitengewoon. Daarom dink ek persoonlik die besluit wat gemaak is, is ’n goeie een. “Die Madibaz was twee seisoene loshande voor op punte, so ek dink nie ’n mens kan stry teen die feit dat hulle promosie gewen het nie. “Ek voel wel ons was dié seisoen ’n beter span gewees.” Regverdig Dit nadat die All Blacks vir die eerste keer in hul geskiedenis die Madibaz op hul tuisveld met 19-14 geklop het. “Ek is nie ’n fan van die tweejaar-cycle waarop die kompetisie gegrond is nie, maar steeds voel ek Varsity Sports se besluit was regverdig. Vir ons gaan dit natuurlik nou om ons reg te kry vir volgende seisoen en in terme van hoe rugby en sport deur die pandemie geraak is, gaan dit dinge baie interessant maak.” Sonder die Madibaz, sê Mgijima, sal volgende jaar se kompetisie hulle moontlik ’n beter kans gee vir promosie. “Dit is ’n moontlikheid, maar as ’n mens die gunsteling is, wil almal jou mos klop. So, dis baie moeilik om te sê dit kan makliker wees. “Dinge werk nie altyd in jou guns nie en daarom kan ons net konsentreer om ons so goed as wat ons kan voor te berei vir volgende seisoen,” meen Mgijima.