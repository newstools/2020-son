SO 50 mense se droom het Woensdag waar geword toe hulle by hul nuwe huise ingetrek het. Die Wes-Kaapse minister van behuising, Tertuis Simmers, het huise in Forest Village, Eersterivier, aan begunstigdes oorhandig. Volgens hom is die fokus van die oorhandiging van huise op bejaardes omdat die gemiddelde ouderdom van die beneficiaries 62 jaar is. Ouma Rose Elias (68) van Kleinvlei is een van die begunstigdes. Sy sê baie opgewonde: “Ek voel weer jonk. Ek is baie bly vir die regering, wat die huis aan my toegestaan het, want ek het dit baie nodig.” Volgens Elias het sy in haar neef se huis gebly. Sy sê sy is al die afgelope 24 jaar op die behuisingswaglys. Loof Haar niggie, Sarah van Wyk, sê Elias het nie lekker gebly nie. Van Wyk (59) sê: “Ek loof die Here vir die huis wat my niggie vandag kry, want sy het in haglike omstandig­hede gewoon. “Die plek waar sy gebly het, was nie in ’n goeie toestand nie. Die plek is nat wanneer dit reën. “Dis op my broer se erf waar sy gebly het, maar ek moet die waarheid praat. “Die kinders het haar goed gesteel. Sommige van haar goed is daar by my gebêre, want sy is bang dit word ook gesteel. “Die kinders gaan aan. “Hulle rook dagga. Hulle tik. Maar sy is nou vry van al die swaarkry.” Abel Moor van Uitsig en sy vrou, Eva, kon ook nie wag om by hul nuwe huis in te trek nie. Abel (54) sê: “Ons name is al die afgelope 24 jaar op die waglys. Ek is baie bly oor ons nuwe huis. Dit lyk baie pragtig.” Eva (64) sê hulle gaan saam met hul jongste dogter, Chané (21), in die huis bly. Nog ’n beneficiary, Sandra Noble (59), sê sy is al die afgelope 19 jaar op die behuisingswaglys. Sy sê sy en haar jongste dogter, Kylan (22), gaan saam by haar nuwe huis intrek. “Dis nie lekker om in ’n wendyhuis te bly nie, want mense verstaan nie as jy nie rent kan betaal as jy nie werk het nie. Om alles te kroon, het daai blyplek se dak gelek wanneer dit reën,” sê Noble. Simmers sê daar is baie soortgelyke projekte deur die provinsie. Volgens hom is dit baie belangrik om die huise tydens die lockdown uit te deel sodat die begunstigdes social distancing kan toepas. Hulle word dus beter beskerm teen die corona-virus.