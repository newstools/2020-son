DOKTERS is bekommerd oor die ernstige oogbesering wat die rofstoeiheld Rey Mysterio vroeër vandeesweek in die Raw-toernooi opgedoen het. Mysterio is beseer ná ’n aanval deur Seth Rollins en Murphy. Hy het erge pyn verduur nadat Rollins sy regteroog in die hoek van ’n staaltrap in geforseer het. ’n Video van die geveg wys Rollins was duidelik daarop uit om hom ernstig te beseer. Helpers het dadelik op Mysterio toegesak om hulp te verleen. Rollins het egter onmiddellik die erns van die be­sering besef en sy oë ’n paar sekondes toegemaak terwyl die kamera op hom gefokus het. Volgens ’n verklaring deur die WWE kan die dokters nog nie die erns van die besering aan die retina bepaal nie omdat die swelling nog nie gesak het nie. “Almal is bekommerd – en boonop loop Rey nou die gevaar om ’n infeksie ook nog te kry. Geskiedenis “Sy toestand is kritiek en ons sal sy fans op hoogte van sake hou,” sê die WWE. Mysterio word deur baie as die greatste tussengewig in die geskiedenis van die sport beskou. Hy was maar net 14 jaar oud toe hy sy beroepsloopbaan begin het. Mysterio het in sy loopbaan al verskeie titels gewen en is loshande die ratsste stoeier in die wêreld. Hy is ook by verre een van die wêreld se gewildste stoeiers en daarom sal dit ’n tragedie wees as hy sy oog moet verloor.