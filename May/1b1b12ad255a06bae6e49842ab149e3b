SCOTT Barrett sê die teleurstelling van die nederlaag by laas jaar se World Cup het hom gemotiveer om weer ’n kontrak met die Nieu-Seelandse Rugbyunie te sluit. Engeland het die All Blacks laas jaar in die halfeindstryd met 19-7 uit die skouspel in Japan geskakel. Die 26-jarige slot wil graag sake regstel. Hy het besluit om ’n kontrak tot 2023 met die All Backs en die Crusaders te sluit. Die nuus is Dinsdag op die All Blacks se amptelike webwerf bevestig. Dit was die tweede dag terug op die oefenveld vir die Superrugby-spanne in Nieu-Seeland nadat die seisoen weens die Covid-19-pandemie tot stilstand gekom het. Debuut Ian Foster, hoofafrigter van die All Blacks, het die nuus van die groot slot se kontrak verwelkom. “Dit is great nuus vir Nieu-Seelandse Rugby en die All Blacks. “Scott het reeds ’n uitstekende bydrae tot die span gelewer sedert hy in 2016 sy debuut gemaak het,” het Foster gesê. Benewens Barrett, spog die Kiwi’s met die dienste van Sam Whitelock en Brodie Retallick, wat ook tot 2023 gekontrakteer is. Die All Black-keurders sal dus drie top-slotte hê om van te kies vir die volgende World Cup. Barrett sê hy voel nog seergemaak deur laas jaar se nederlaag teen Engeland by die World Cup. Hy sê: “Dit dien as ’n groot aansporing om aan te bly en dit gee my ’n doelwit om na te strewe in 2023. “Hopelik kan laas jaar se teleurstelling in ’n potensiële World Cup-wen omskep word.’’ Barrett het sedert 2016 al 36 toetse vir die All Blacks agter die blad. Dié 1,97 m lange kaptein van die verdedigende Superrugby-kampioen het hom vandeesweek by sy spanmaats aangesluit. Die seisoen het in Maart geëindig.