BAYERN Munich se Philippe Coutinho (27) word gelink met ’n opspraakwekkende skuif na Newcastle United. Dit is nou te sê as die Saoedi-Arabiese konsor­tium suksesvol is met sy take-over van die klub. Barcelona het die voor­malige Liverpool-sterspeler aan Bayern geleen. Sy seisoen in Duitsland se Bundesliga was taamlik suksesvol. Maar die Brasiliaanse speler se salaris is glo te veel vir die Beierse klub om die skuif permanent te maak. Coutinho sal natuurlik ’n massiewe signing wees vir ’n klub van Newcastle se kaliber. As Newcastle sy dienste bekom, sal dit die Magpies meer as net op die veld versterk. Sou die planne van die Arabiese konsortium wees om Manchester City se model na te boots deur een van die rykste klubs in Europa te word, is ’n speler soos Coutinho beslis die geskikte figuur om die proses te kickstart. Swem Toe die Abu Dhabi United Group for Development and Investment Manchester City in 2008 koop, het hy onmiddellik ’n speler soos Robinho se dienste bekom. En al het die skuif nie regtig vir albei partye uitgewerk nie, het die Brasiliaan City wel in sy 18 maande op die Citizens se boeke op die map gesit. Robinho se signing het aan die res van die wêreld gewys City swem in die geld en hy kan die dienste van enige hoëprofiel-speler ter wêreld bekom. Daarna het City spelers soos Emmanuel Adebayor en Carlos Tevez opgeraap en die weg gebaan vir groot sukses in Engeland. Aangesien ander top-klubs in die Premierliga, soos Chelsea en Tottenham, hul belangstelling in Coutinho laat vaar het, kan hy die kans waag om hom by Newcastle aan te sluit en só dalk weer die hoëprofielster-status bereik wat hy by Liverpool geniet het. – AP