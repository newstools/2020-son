JOHN Comitis, Cape Town City se eienaar, is moeg vir kat-en-muis-speletjies en ontken prontuit dat Maritzburg United se Eric Tinkler weer die Citizens kom afrig. “Kom Tinkler vir ’n holiday?” het Comitis sarkasties gereageer. “Ek dink hy kom terug Kaap toe om te rus, niks meer as dit nie. “Tensy hy by ons vriende (Ajax Cape Town) aansluit, sou hulle promote word (vanaf die Eerste Liga na die Premierliga). “Maar ek het niks gehoor nie,” het Comitis bygevoeg. Dit volg nadat Son op Sondag ingelig is dat die 49-jarige voormalige City-afrigter dalk weer sy verhouding met City­ in die Moederstad kan voortsit. Dis ook omdat Comitis se Nederlandse coach, Jan Olde Riekerink (57), tans erg droogmaak en nog nie sy klub na nuwe hoogtes kon neem nadat sy voorganger Benni McCarthy sonder seremonie in die pad gesteek is nie. Onse koerant is ook ingelig dat Olde Riekerink se verhouding met die spelers nie van die beste is nie. “Die ironie van die saak is dat John eers kontak gemaak het met Benni (McCarthy) om hom terug te kry,” het ’n bron na aan Comitis gesê. “Maar Benni het onmiddellik nee gesê. Ek dink ons almal weet waarom. Die manier hoe John Benni behandel het, was uncalled for toe hy op pad was om die span in ’n giant te omskep. “En dis tóé dat John sy visier op Tinkler instel. Hy het glo vir Tinkler gesê om alles wat in die verlede gebeur het, te vergeet en met ’n clean slate te begin. “Ek dink John besef hy het ’n fout gemaak om Olde Riekerink aan te stel,” meen die bron. Intussen het Tinkler, wat Maritzburg laas seisoen van relegasie gered het, ’n groot impak op die span van Pietermaritzburg gemaak en die harte van die fans gewen. Die voormalige Bafana Bafana midfielder het die Team of Choice se trots en geloofwaardigheid herstel deur die span in ’n mededingende outfit te omskep. Volgens Tinkler is die nuus alles net gerugte. “En ek lewer nie kommentaar op gerugte nie,” het Tinkler op sy beurt gesê. “Dit lyk my iemand soek weer ’n storie. Ek het nog ’n kontrak met Maritzburg en soos ek gesê het, dis gerugte. So, waarom moet ek reageer?”