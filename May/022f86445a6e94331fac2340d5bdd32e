WYLE John van den Heever kan as ’n ware reus van die Wes-Kaapse sokkergemeenskap beskou word. Johnny, soos hy in die sokkergemeenskap bekend is, is verlede week Dinsdag in die ouderdom van 64 oorlede. Dié legende het diep spore as doelwagter-afrigter getrap en was sonder twyfel ’n wonderlike mens vir wie spelers groot agting gehad het. Johnny het sy sokker in Bishop Lavis begin speel en later sy eie sokkerklub, Young­ Spurs, gestig. Kennis Dié klub het later met St. Martins saamgesmelt en daarna as United FC bekend gestaan. Hy was lank die head coach by Young Spurs en later United FC voordat hy sy ervaring en kennis in die noorde van die land gaan deel het. Hy was die goalkeeper coach by die destydse beroepsklub Bosmont Chelsea in Johannesburg en tesame met twee ander Kaapse spelers, Andre Daniels en Ashley Barnes, het hy dié klub nuwe rigting gegee. Daarna het Johnny by sy terugkeer na die Kaap sy kennis van die game met Matroosfontein FC, Blue Downs Spurs en klubs in Delft gedeel. Martin Julie, president van Northerns LFA, sê Johnny sal erg gemis word. “Sy breë kennis het hom beroemd in die sirkels van die Safa Cape Town-streek gemaak. Hy was altyd bereid om ander klubs te help. “Hy was iemand wat op die speelveld sou hardloop om spelers – insluitende van die teenstanders – te gaan help as hulle sou seerkry. Goud “Dit was Johnny se manier – ’n man met a sagte geaardheid wat gewillig was om die ekstra myl te gaan en ander te help,” sê Julie. Sy vriend Dawie van Schoor het Johnny beskryf as ’n “mens-mens” met ’n hart van goud. Hy het bygevoeg die sokkergemeenskap is armer sonder hom.