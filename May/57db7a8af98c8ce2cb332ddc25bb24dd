EDDY Reynoso sal Andy Ruiz in die gym moet hou en hom moet leer om van sy luiheid ontslae te raak. Dís die raad wat Ruiz se vorige afrigter, Abel Sanchez, vir die nuwe breier het. “Andy is lui en soek alewig verskonings om iets nié te doen nie,” het Sanchez in ’n onderhoud aan Sky Sports gesê. “Hy lyk ook nie na die prototipiese swaargewig nie, maar het vermoë – ongelooflike vermoë. “Eddy is ’n fenomenale afrigter – beslis een van die bestes. Hy sal moet seker maak Andy oefen gereeld en toesien dat hy nie lyf wegsteek nie. “Ek het ’n stadium in my lewe bereik waar ek nie meer bereid is om Andy te baby-sit in die gym nie.” Sanchez het gesê Reynoso sal ook van Ruiz se “bagasie” ontslae moet raak. Dis diegene wat altyd by hom is en hom dinge toelaat wat hy nie moet doen nie. “Andy moet nou begin luister,” het Sanchez gesê. “Ons het hard gewerk, al was dit bitter moeilik. Ek kan dit nie hanteer as iemand lui is nie. “Dit was moeilik om van Andy ’n beter bokser te probeer maak omdat hy onwillig is om iets nuuts aan te leer.”