DIE bokspromotor Eddie Hearn het drie opsies op die tafel gesit vir die wêreldswaargewigkam­pioen, Anthony Joshua, se volgende geveg. Die ergste wat kan gebeur, is dat hy net een keer vanjaar boks, het hy aan die dagblad Metro gesê. Hearn sê hy verkies dat Joshua voor toeskouers moet boks eerder agter geslote deure. “As ons die toernooi van Junie tot September of selfs Oktober moet uitstel om toeskouers te hê, sal ons dit doen. “Dit sal dan amper ’n jaar wees dat Joshua laas geboks het. Daarom is my eerste keuse Joshua voor sy tuisskare in Brittanje, my tweede keuse is Joshua in die buiteland voor toeskouers en my derde opsie is Joshua teen Kubrat Pulev agter geslote deure. “Dit sal nie ideaal wees nie omdat dit só ’n groot geveg gaan wees, maar ek sal moet doen wat ek moet doen. “Ek kan nie Joshua se loopbaan ’n jaar op hold sit nie. As dit dan agter geslote deure móét wees het ek seker nie ’n ander opsie nie. “Ek glo regtig nie ’n promotor behoort só ’n groot toernooi sonder toeskouers aan te bied nie. “Nee, hel, dit kan mos nooit dieselfde wees as voor 50 000 tot 80 000 opgewonde toeskouers nie.” Terwyl Hearn nie gretig is om Joshua agter geslote deure te laat boks nie, is ’n ander swaargewig, Dillian Whyte, bereid om die kans te vat.