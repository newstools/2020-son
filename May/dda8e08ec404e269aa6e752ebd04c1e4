JAKE White het besluit om sy afrigtingspan verder te versterk met die aanstelling van Nollis Marais en Joey Mongalo. Die Bulls se nuwe direkteur van rugby het besluit om Marais, ’n voormalige hoofafrigter van die Bulls in 2017, weer ’n job by die Pretorianers te gee. Marais gaan voortaan die rol van afbreekpunt-spesialis vul. Mongalo is die ander aanwins by dié franchise. Ná ’n dekade saam met die Leeus en die Goue Leeus, waar hy in verskeie rolle ge­dien het, is Mongalo nou die Bulls se verdedigingsafrigter. White het die belangrikheid van Marais se rol uiteengesit. Hy sê in ’n verklaring: “Spanne het nog altyd konsultante of voorspeler-afrigters gehad wat die breakdown as deel van hul breër rol aanspreek. “Dit sal ’n belangrike fokusarea word vir ons vorentoe, veral met die verandering van die wette. Dit spreek oor die soort rugby wat ons wil speel. “Nollis was al ’n paar keer om die blok. Hy weet presies wat ons nodig het. Ek het geen twyfel dat hy die perfekte man vir die job is nie.” Hulpafrigter Mongalo was by die Leeus die verdedigings- en aanvalsafrigter. Hy was ook by die Superrugby, Curriebeker, SuperSport Challenge en junior-spanne betrokke. Hy het in 2016 as hulpafrigter by die Junior Springbokke gedien. Hy het as direkteur van afrigting by die Hoërskool King Edward VII in Johannesburg gewerk. Hy was ook die verdedigingsafrigter van Wits in die Varsity Cup. Loftus Versfeld is ook nie vreemd vir Mongalo nie. Hy het die unie in die Curriebeker-reeks en verskeie junior-veldtogte verteenwoordig. Hulle het toe ’n SA Rugby o. 20-kampioenskapstitel en twee SA Rugby o. 21-kam­pioenskapstitels verower. Hy was ook vir ’n jaar ’n bemarkingsassistent by die Bulle. Russell Winter is laas week amptelik aangewys as die voorspeler-afrigter, terwyl die huidige agterlyn-afrigter, Chris Rossouw, sy werk met die agterspelers gaan voortsit. Pine Pienaar skuif uit sy rol as verdedigingsafrigter en is die nuwe tegniese adviseur.