VERHORE wat verband hou met korrupsie, seksuele misdrywe, geweld gebaseer op geslag, vrouemoorde, ernstige gewelddadige misdaad, roof, moord en die skending van Covid-19-regulasies sal prioriteit geniet in die howe. Dit is deel van die voorskrifte wat Ronald Lamola, die minister van justisie en korrektiewe dienste, vir vlak 4-bedrywighede in die howe uitgereik het. “Dié maatreëls is in ooreenstemming met die na­sionale poging om die verspreiding van Covid-19 in alle regsdienspunte te voorkom,” sê Lamola. “Alle strafregtelike sake wat tydens vlak 4 geprosesseer is, moet uitgestel word, behalwe prioriteitverhore of sake soos dié wat genoem is,” verduidelik hy. Lamola sê toegang tot die howe is beperk tot persone met ’n wesenlike belang by ’n hofsaak, hangende die regsbeampte wat opdrag gee dat die aantal persone in ’n hofsaal verminder moet word om aan veiligheidsmaatreëls en vereistes vir sosiale distansiëring te voldoen. Hy voeg by oudiovisuele skakels, waar dit bestaan, moet gebruik word vir die uitstel van sake indien die beskuldigdes in aanhouding is. Dieselfde geld vir borgtogaansoeke wat in skedule 1, 5 of 6 van die Strafproseswet genoem word. “Waar daar geen oudio­visuele skakel tussen die korrektiewe sentrum en die hof geïnstalleer is nie, moet alternatiewe oudiovisuele kommunikasie soos telekonferensies en videokonferensies gebruik word,” verduidelik Lamola. Lamola sê sake waar kinders in kindersentrums, jeugsorgsentrums, sowel as korrektiewe sentrums aangehou word, moet voor die hof gebring word vir oorweging van voortgesette aanhouding. “Siviele sake wat nie as dringend geïdentifiseer word nie, mag nie op die hofrol geplaas word nie. Regsbeamptes mag egter toestemming gee dat sake op die hofrol deur telekonferensie en videokonferensie aangehoor mag word.” Ander sake wat aangehoor kan word, sluit die volgende in: “Dienste van prosesse en uitvoering van dagvaarding en lasbriewe deur balju’s moet beperk word tot sake met dringende of toelaatbare dienste. “Voortgesette dienste wat deur die kantore van die Meester van die Hooggeregshof gelewer word, sluit in betalings aan natuurlike voogde, tutors en kurators, of vir en namens minder­jariges en persone onder kuratorskap, sowel as die verwerking van dokumentasie wat benodig word vir die begrafnis van oorledenes en die dringende aanstelling van kurators,” sê Lamola. Dra maskers, was hande Die voorsiening van regshulp deur Legal Aid South Africa sal beperk word tot telefoniese adviesdienste. Die inbelsentrum se nommer is 0800 110 110. Elke hofbestuurder of bestuurder van ’n dienspunt of enige persoon wat die hof bestuur, moet sorg dat daar voldoende sanitisers en seep beskikbaar is vir mense om hul hande te was en te ontsmet. Almal wat die hof se perseel binnekom, moet te alle tye ’n gesigsmasker dra en social distancing-vereistes nakom.