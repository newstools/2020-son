BRIG.GENL. Tebogo Rakau is aangestel as Prasa se waarnemende hoof van sekuriteit. Makhosini Mgitywa, ’n woordvoerder van Prasa, het Rakau se aanstelling bevestig. Rakau was voorheen hoof van Eskom se sekuriteit en hy was lank in die Suid-Afrikaanse Nasionale Weermag (SANW). Hy is op 22 Oktober 2015 deur die omstrede baas van Eskom, Brian Molefe, aangestel. Hy het in Julie 2018 daar bedank. Kragreus Volgens ’n verklaring van Prasa het Rakau voorheen ook by Transnet gewerk en onder sy leiding het diefstal van koperkabels skerp afgekom. Rakau volg dr. Mandisa Mokwena op wat as Prasa-sekuriteitshoof waargeneem het. Toe hy destyds skielik by Eskom bedank het, wou die kragreus niks daaroor sê nie. Daar is toe gesê ’n interne ondersoek is aan die gang. In 2015 het bronne aan die Mail & Guardian gesê Rakau is daar aangestel om die mense te ontmasker wat slegte optrede van Eskom aan die lig laat kom. Molefe het Rakau en Anoj Singh destyds van Transnet oorgebring. Singh was ook in die nuus oor sy wanoptrede by Transnet. Hy was die finansiële hoof van Transnet.