DIT IS ’n gejaag teen die tyd om almal op te spoor wat in kontak was met die Oos-Kaapse polisiekommissaris, lt.genl. Liziwe Ntshinga. Woensdag is aangekondig Ntshinga is positief getoets vir die nuwe corona-virus. Die polisiekommissaris is tans onder self-kwarantyn. Na verneem word moes die polisie se provinsiale hoofkwartiere buite King William’s Town ontruim word. Honderde personeellede is geraak. ’n Polisiewoordvoerder, brig. Vish Naidoo, het gesê die polisie se hoofkwartiere is intussen ontsmet. Ntshinga is ’n top cop en voormalige hoof van die Valke in die Vrystaat en Noord-Kaap. “As ’n voorsorgmaatreël het die polisie, in samewerking met die departement van gesondheid, begin met ’n proses om almal op te spoor wat in nabye aanraking met Ntshinga was sodat hulle die nodige screening en toetse kan ondergaan,” het Naidoo verduidelik. Asimptomaties Volgens Naidoo het Ntshinga haar uitslae oor die naweek ontvang. Die polisiekommissaris het besluit om haar af te sonder, al is sy asimptomaties. “Sy het voor die toets nie enige simptome ervaar nie, maar sy het vir haar en dié om haar se veiligheid en welstand verkies om die toets te ondergaan,” het Naidoo gesê. Die nasionale polisiekommissaris, genl. Khehla Sitole, het Ntshinga en ander polisielede wat dalk die virus opgedoen het, ’n spoedige herstel toegewens. – News24