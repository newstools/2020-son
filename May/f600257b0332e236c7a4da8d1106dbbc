DIE belowende Joseph Dweba is vir die Cheetahs verlore. Die 24-jarige haker gaan sy rugby voortaan in die kleure van die Franse klub Bordeaux Bègles speel. Hy speel die laaste ruk voortreflike rugby vir die Cheetahs en is volgens talle gerugte baie naby daaraan om by die Springbok-span ingesluit te word. Dweba het sy hele senior loopbaan by die Cheetahs deurgebring, maar Bordeaux Bègles het Dinsdag aangekondig dat hy hom later vanjaar by hulle sal aansluit. Die 2019-’20-uitgawe van die Franse Top 14 sal ná 17 rondes in die wedstryd geskraap word, met Bordeaux Bègles wat boaan die huidige punteleer staan, ag punte voor Lyon, wat in die tweede plek is. Die Pro14-organiseerders hoop nogtans om vanjaar terug te keer. Die Cheetahs is tans in die vierde plek in groep A, net twee punte agter Glasgow Warriors in die derde plek, en staan steeds ’n baie goeie kans om die uitspeelwedstryde te haal. Dweba is een van die voorste hakers in die land en was oorspronklik geoormerk om in Junie in die middel van die skrum teen Georgië en Skotland te sak. Reis Dié toetse gaan waarskynlik uit- of afgestel word weens die pandemie en dit kon ’n rol in Dweba se besluit gespeel het. Dis egter in dié stadium onduidelik wanneer Dweba toegelaat sal word om na Frankryk te reis én wanneer daar in Europa gespeel mag word.