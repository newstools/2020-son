“EK VERGEWE haar moordenaars. My kind is nou in ’n beter plek.” Dít was die woorde van Berenice Fillis, die ma van die vermoorde Jasmine, terwyl haar dogter se graf toegegooi word. Jasmine is die aand van 19 April doodgeskiet terwyl sy met haar vier maande oue baba in haar arms in haar bed gelê en slaap het. Jasmine (19) is Saterdag­oggend vanuit die Evangelical Bible Church in Booysen Park begrawe. Covid-19-regulasies op die begrafnis is streng gevolg en almal wat die verrigtinge bygewoon het, is van handskoene voorsien. Jasmine is gedurende die verrigting beskryf as iemand wat ’n sterk persoonlikheid gehad het. In die huldeblyk het haar antie Verity Snyders gesê Jasmine was ’n mens-mens wat ’n verskil in andere se lewe gemaak het. “Sy het maklik vriende gemaak en baie diep in mense se hart ingekruip. “Daar was nooit ’n dull oomblik met haar nie en sy en haar ma was onafskeidbaar. “Hulle was soos susters en was beste vriende. Dit ruk ’n mens se hart om te dink wat met haar gebeur het, maar die Here weet van beter,” het ’n bewoë Snyders gesê. Sy het ook die forensiese afdeling van die polisie bedank wat die familie toegelaat het om ’n gebed te doen voordat die liggaam verwyder is. Spesiale dank is ook aan Son gegee vir die wyse waarop hy oor die voorval berig het. Eerw. Brandon Oliveria het in sy boodskap gesê God sal die bedroefde familie se trane afvee. Buite die kerk het Jasmine se broer Lindley Hansen gesê hy is stukkend, want sy geliefde suster is van hom weggevat. Haar neef Zeldrico Hansen het gesug en gesê sy niggie se dood was so onnodig. By die graf in die Jackson­ville-begraafplaas het Jasmine se suster Shakira (11) stil-stil geween. Geen arrestasies is al gedoen nie. Die motief vir die moord is ook steeds onbekend.