DIE Durbanse landdroshof gaan vir twee dae gesluit wees ná ’n personeellid vermoedelik positief getoets is vir Covid-19. Die hoofgebou van die Durbanse landdroshof gaan Maandag en Dinsdag gesluit wees om ontsmet te word. Die departement van justisie en grondwetlike ontwikkeling ondersoek tans die moontlikheid dat een van hul werkers die corona-virus opgedoen het. Die saak is Vrydag aangemeld. Al die ander werkers wat met die persoon in aanraking gekom het, is geïdentifiseer en reeds getoets. Hulle is ook versoek om in self-afsondering te gaan. “As voorsorgmaatreël ondergaan die hofgebou ’n deeglike proses van ontsmetting en sal Woensdag weer oop wees,” het Chrispin Phiri, woordvoerder van die ministerie van justisie en korrektiewe dienste, gesê. Terwyl die gebou gesluit is, sal strafregtelike aangeleenthede in die streek- en distrikshof in howe 21 en 22, wat in die munisipale hof in Somtseuweg geleë is, hanteer word. 