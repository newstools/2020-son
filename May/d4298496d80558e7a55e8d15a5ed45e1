DAAR’S ’n bietjie verligting vir Golden Arrow-passasiers. Die busmaatskappy het aangekondig dat hy sy passasiers tegemoet gaan kom. Bronwen Dyke-Beyer, ’n woordvoerder van die busmaatskappy, sê deel van die verligtingsplan is om mense te help wie se clipcards reeds verval het. “Ons het ’n outomatiese verlenging op alle produkte geplaas wat ongebruikte ritte aan passasiers sal magtig,” verduidelik sy. Dyke-Beyer sê dié vergunning sal tot 31 Julie geldig wees, maar is onder hersiening vir die toekoms. Beperkings “Die outomatiese tariefstelsel sal eers die ongebruikte ritte van die vervalde produk gebruik voordat dit van nuwer produkte sal aftrek. “Die nuwe produkte sal ook verleng word om te verseker dat passasiers nie verloor wat hulle gekoop het weens die beperkings van lockdown nie.” Sy sê die gewone reëls geld ten opsigte van roete-geldigheid. Enigiemand wat probleme met die stelsel ondervind, kan 0800 656 463 skakel of ’n e-pos aan fares@gabs.co.za stuur.