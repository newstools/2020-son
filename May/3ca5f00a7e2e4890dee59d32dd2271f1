ROBERTSON. – Die Spogter-gesin van hier sê hulle móét terug werk toe, want in hierdie Covid-19-tyd is daar nou nie meer ’n inkomste nie. Elsie Spogter sê sy het verneem sy mag teruggaan na die tannie se huis waar sy al langer as 10 jaar as domestic worker werk. “Maar nou is ek bekommerd oor my twee kinders, Johannes (3) en Maryke (4), wat nie meer by die dagskooltjie kan skoolgaan nie,” sê Spogter. Volgens haar het haar ma nog voor die uitbreking van die virus na haar kids gekyk, maar sy is deesdae baie swak. “Ek kan nie my kinders by enige een laat nie, want ’n mens kan deesdae ook niemand meer vertrou nie. Ek lees gereeld hoe kinders vir niks aangeval en seergemaak word,” het Spogter gesê. Spogter se suster Lizbeth krap ook kop oor haar minderjarige seuntjie Lewis (5). “Hy moet maar by sy suster bly wat nog by die huis gaan bly, want haar beurt sal nog aanbreek om skool toe te gaan,” het Lizbeth gesê. Volgens Lizbeth weet sy ook nie wat sy met haar klonkie gaan doen wanneer haar dogter moet teruggaan skool toe nie. Die gesin sê hulle hoop en vertrou dat die kleuterskooltjie sy deure gou gaan oopmaak sodat die kleingoed veilig kan wees. Son het ook ’n paar jong kinders opgemerk wat voor die deur van ’n supermark bedel. ’n Bekommerde man wat inkopies gaan doen het, het gesê die kids is duidelik onseker oor die toekoms. Een klonkie (7) het aanSon gesê hy wil bitter graag teruggaan skool toe, want dis baie beter as om op straat te bedel. ’n Barmhartige Samaritaan het later vir die kids brood gegee en hulle aangesê om huis toe te gaan waar dit veilig is.