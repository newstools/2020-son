DIE ANC-koukus in die Wes-Kaap het bevestig dat een van sy lede positief getoets is vir Covid-19. Gladys Bakubaku-Vos het haar kollegas Maandag in kennis gestel dat sy Saterdag in die hospitaal opgeneem is vir behandeling. Sy is ’n lid van die ANC-koukusbestuur in die wetgewer en die party se LUR vir maatskaplike ontwikkeling. Bakubaku-Vos het in die lockdown kiesafdelingswerk gedoen in kwesbare gemeenskappe. Die vermoede is dat sy die siekte opgedoen het in die uitvoer van haar werk. Die ANC-koukus wens Bakubaku-Vos en honderde ander mense met die siekte ’n spoedige herstel toe. Die ANC het reeds mense, wat in kontak gekom het met Bakubaku-Vos, gestuur om vir toetse te gaan. 