Keith Blake van Ottery skryf per e-pos: Ek wil begin deur Suid-Afrikaners, veral hier op die Kaapse Vlakte, te bedank wat van hul huis af sop- en ander kombuise bedryf vir hul werklik weerlose bure. Dankie ook aan private en sakemense se donasies om die hongeres te voed. Ek bedank ook die Stad Kaapstad, wat na die beste van sy vermoë parcels uitdeel. Ek maak ook sop en kos vir sopkombuise hier in New Fields, Hanover Park, Oribilaan in Lotus­rivier, Wetton en Ottery wat support nodig het. Deur God se genade kry ek amper ’n stortvloed goedere van neighbours oral in Ottery Gardens geskenk. Dis alles weens die corona-virus dat ons mense verenig het om hul hande en wallets oop te maak om die honger mense te help. Uit ervaring, gesprekke en uit WhatsApp-groepe blyk dit egter daar volg groot probleme op die uitdeel van kospakkies aan individue. Sulke pakkies is vir ’n paar, vir ’n rukkie, terwyl ander niks kry nie. My ervaring is – en baie sopkombuis-engele sal met my saamstem – dat parcels aan erkende, aanvaarde gemeenskap-sopkombuise meer mense vir ’n langer periode met die kospakkies sal bereik. Laat my asseblief toe om ’n voorbeeld te gee. As die informele nedersetting Freedom Park, waar sowat 250 gesinne woon, byvoorbeeld ’n donasie van 15 kospakkies vir 15 gesinne ontvang, is dit onregverdig. Dit kan tot konflik en groot woede lei. Maar as jy daai 15 parcels vir ’n sopkombuis gee wat Freedom Park bedien, sal daai persone vir ’n paar dae vir al die inwoners ’n maaltyd per dag maak. Dink net aan Jesus, wat 5 000 met 5 brode en 2 visse gevoed het.