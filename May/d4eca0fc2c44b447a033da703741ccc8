PERDEWEDRENNE in Suid-Afrika is môre terug met ’n knal! Ná ’n afwesigheid van meer as twee maande bied die byeenkoms op Greyville se polytrack 10 wedrenne aan. Die eerste een begin 11:30. Met punters wat behoorlik uitgehonger is om weer met ’n wins weg te stap, is die nuwe maand gelaai met opwindende byeenkomste. Alle byeenkomste sal egter agter geslote hekke plaasvind. Dinsdag hardloop die perde op die Vaal, Woensdag op Kenilworth, Donderdag weer op die Vaal en Vrydag op Fairview. Saterdag word hoofwedrenne op Turffontein gehou. Dis wanneer die gewilde Champions Day-byeenkoms aan die beurt kom. Dié wedrenne is die Gr. 1 Premier’s Champions Challenge oor 2 000 m, die Gr. 1 Computaform Sprint oor 1 000 m en die Gr. 1 HSH Princess Charlene Empress Club Stakes oor 1 600 m. Ander groot wedrenne op die program sluit in die Gr. 2 SA Nursery, die SA Fillies Nursery en die Camellia Stakes (almal oor 1 160 m) en die Gr. 3 Gold Bowl vir marathon-hardlopers oor 3 200 m. Die Champions Season in KwaZulu-Natal begin volgende Sondag op die grasbaan, met die Gr. 2 Drill Hall Stakes oor 1 400 m en die Gr. 2 WSB Fillies Guineas oor 1 600 m. Die Gr. 2 Post Merchants word Saterdag 13 Junie op Scottsville beslis en die Gr. 1 Daily News 2000 en die Woolavington 2000 vir merrievullens op Sondag 29 Junie op Greyville. Kenilworth bied op 9 Junie die Gr. 3 Variety Club Stakes oor 1 600 m aan, asook die Sweet Chestnut Stakes oor 1 600 m en die Somerset 1 200 m. Punters in die Oos-Kaap gaan ook met groot wedrenne getrakteer word. Die Listed East Cape Nursery oor 1 200 m en die Milk­wood Stakes oor 1 000 m word Vrydag beslis met die Lady’s Slipper Stakes (1 400 m) wat op Vrydag 26 Junie plaasvind. ) Môre plaas ons Greyville se program met wenke en perms. Maak dus seker dat jy dit nie misloop nie.