DIT is ’n groot jammerte dat daar nie vir Agustín Pichot op Wêreldrugby se nuwe bestuur ’n plek gekry kon word nie. Die voormalige Argentynse kaptein en skrumskakel het die naweek sy pos as ondervoorsitter van dié wêreldliggaam aan Bernard Laporte van Frankryk afgestaan. Pichot het egter in die proses ook ’n duur lewensles geleer. Hy het in sy veldtog voor die vierjaarlikse verkiesing wyd en syd verkondig dat hy Bill Beaumont uit die kussings gaan lig. Pichot het egter van die ou Engelse gesegde vergeet wat lui: “Don’t count your chickens before they are hatched.” Planne Beaumont het die stemming egter met 28 stemme teenoor 23 gewen, al het Pichot onder meer al die Sanzaar-stemme op hom verenig. Pichot het groot planne gehad om die spel na ’n hoër vlak te neem en is wyd as administrateur gerespekteer. Hy is net 45 jaar oud en het dus nog baie om die spel te bied. Op sy jeugdige ouderdom sou ’n mens ook dink hy is die perfekte persoon om wel Wêreldrugby in die toekoms te lei. Of hy hom vorentoe weer beskikbaar sal stel, is ’n ope vraag. Hopelik sal Pichot nie vir rugby op administratiewe vlak verlore wees nie.