AS JY nog nie na die nuwe sepie Gomora gekyk het nie, mis jy uit! Kyk, dis mos grendeltyd en ons almal is langer voor die kassie. In my soeke na iets vars, uitdagend en plaaslik op TV het ek op die telenovela Gomora afgekom. En nou kan ek verstaan hoekom dié nuwe show in so ’n kort tydjie Mzansi se gunsteling-show, The Queen, onttroon het. Ek sien op Zalebs sowat 2,5 miljoen mense kyk dit. Geraamtes Katlego Danke, wat in Gen­erations en Isidingo was, speel in dié telenovela. Sy vertolk die rol van Thathi, ’n bedorwe jong vrou met baie geraamtes in die kas. Connie Chiume speel Mam’ Sonto, ’n vrou wat na ’n liefdevolle ouma lyk, maar eintlik ’n klipharde skollie is. Sy trek die toutjies op die strate en maak seker niemand vergeet dit nie. Jy sal nie spyt wees as jy dié telenovela kyk nie. Gomora is weens Covid-19 tans op 'n produksie breek. Van die episodes is tans op DStv CatchUp beskikbaar.