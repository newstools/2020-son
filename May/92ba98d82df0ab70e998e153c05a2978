DIE voormalige ster van Hurricanes Beauden Barrett gaan volgende maand sy debuut vir die Blues maak. Die All Black-losskakel het van 2011 tot 2019 in 125 games vir die Hurri­canes uitgedraf. Die 28-jarige veteraan van 83 toetse gaan nou vir die eerste keer vir die span van Auckland uitdraf. Die Blues pak die Hurricanes op Sondag 14 Junie in Auckland. Dit is ’n dag nadat die nuwe kompetisie, wat as die Aotearoa-reeks bekend staan, in alle erns afskop. Die eerste game­ is op Saterdag 13 Junie in Dunedin tussen die Highlanders en Chiefs. Dit sal die eers­te rugbykompetisie op elite-vlak wees wat in die wêreld hervat word. Luidens ’n verklaring van die Nieu-Seelandse Rugbyunie gaan die Blues, Chiefs, Hurricanes, Crusaders en Highlanders mekaar in dié nuwe kompetisie die stryd aansê. Die spelers sal minstens vier weke hê om hulle behoorlik in kontaksessies op die oefenveld voor te berei. Elkeen van die vyf spanne sal ’n wedstryd tuis en een weg teen elk van die ander spanne speel, met twee krag­metings wat elke naweek beslis sal word. Die nuwe kompetisie word oor 10 dae gespeel, met 2 wedstryde elke naweek – om 17:15 (07:05 SA tyd) op Saterdae en 17:00 (05:05 SA tyd) op Sondae. Kragmetings sal agter geslote hekke plaasvind totdat die regering ’n benadering gekry het om massabyeenkomste doeltreffend te bestuur sodat die nuwe corona-virus nie versprei nie. Volgens Mark Robinson, uitvoerende hoof van rugby in Nieu-Seeland, is dit wonderlike nuus vir die spel in sy land. Hy sê: “Dit was landwyd ’n uitdagende tyd. As dit op enige manier leierskap en inspirasie kan bied aan Kiwi’s, is dit fantasties. “Baie mense oor die hele wêreld sal dit dophou. Ons wil leierskap bied, nie net in Nieu-Seeland nie, maar ook oor die sportwêreld in terme van die manier waarop ons dit benader. Dit is dus van kritieke belang dat ons dit goed doen.”