AGUSTÍN Pichot het Woensdag bedank as lid van Wêreldrugby. Die voormalige Argentynse skrumskakel se besluit volg op sy nederlaag in die organisasie se onlangse presidentsverkiesing. Volgens die Argentynse Rugbyunie (UAR) het Pichot nie net bedank uit sy rol in die Wêreldrugby-raad nie, hy het ook bedank as die president van Amerikas-rugby. Die 45-jarige Argentyn het 23 stemme in Wêreldrugby se presidentsverkiesing gekry, teenoor die 28 wat die Engelsman Bill Beaumont (68) ontvang het. Pichot het vier jaar onder Beaumont as Wêreldrugby se adjunkpresident gedien. Hy het besluit om teen Beaumont te staan vir die posisie as president van die rugbybeheerliggaam. Pichot het beloof om grootskaalse veranderinge te maak. Verklaring Hy het die steun van Suid-Afrika, Nieu-Seeland, Australië, Suid-Amerika en Asië gehad. Dit was egter nie genoeg nie. Hy het in ’n verklaring gesê: “Ek het besluit om nie voort te gaan as die UAR se verteenwoordiger in Wêreldrugby se raad van lede, of as ’n lid van die organisasie se raad, of as president van Amerikas-rugby nie. “Die enigste rede dat ek lid was van die organisasie en my vir die presidentskap verkiesbaar gestel het, is omdat ek glo Wêreldrugby moet verander. “My voorlegging is nie aanvaar nie. “Daarom het ek besluit om weg te stap. “Ek kan nie sommer net in ’n posisie bly nie.” Onder Pichot se voorgestelde planne was die stigting van ’n Nasiesliga. Dit sou die Sesnasies en die Rugby Championship in een kompetisie verenig. Hy wou ook die Britse en Ierse Leeus op toere na Noord- en Suid-Amerika laat gaan.