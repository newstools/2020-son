DIE departement van korrektiewe dienste (DKD) veroordeel ten sterkste die stigmatisering van korrektiewe beamptes weens die Covid-19-pandemie. Die DKD sê hulle het met groot ontsteltenis verneem van sommige winkeleienaars wat hulle beamptes toegang tot hul winkels weier. "Veel erger is lede van die gemeenskap wat vinger wys na die bruin uniform en ons beamptes stigmatiseer," sê die DKD. "Sulke behandeling het 'n negatiewe invloed op ons beamptes wat 'n noodsaaklike diens moet lewer. Dit is ontmoedigend en ongesond vir 'n werksmag wat korrektiewe regstellings in dié moeilike tyd moet maak." Die DKD sê hulle veroordeel sulke gedrag ten sterkste en doen 'n ernstige beroep op die publiek om hul gedrag te verander. "Die stigmatisering ondermyn net sosiale saamklewing en moedig die sosiale isolasie van sekere groepe aan. Dit is vandag korrektiewe dienste wat gemarginaliseer word, maar kan tot ander groepe strek as hierdie skadelike gedrag voortgaan." Die departement sê hulle is deursigtig in hul strewe om Suid-Afrikaners in te lig oor die ontwikkeling van Covid-19 in tronke. Daaglikse verslae word verskaf en dit word aangevul deur aktiwiteite of maatreëls wat gebruik word in terme van voorkoming, insluiting en behandeling van diegene wat positief toets.