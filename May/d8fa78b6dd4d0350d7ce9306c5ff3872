MET die regering wat skielik ’n U-turn gemaak het oor die koop en verkoop van sigarette, het Son bietjie gaan hoor wat die mense op straat te sê het. Renaldo Clayton stem saam met die besluit: “Die ban affekteer my nie omdat ek nie rook nie. In elk geval dink ek dis iets goeds. “Dis ’n kans vir mense om op te hou rook, want hulle moet nou sonder dit klaarkom.” Maar Kayleigh Dolan sê sy het actually uitgesien na Vrydag 1 Mei – die dag toe mense weer ’n entjie sou kon koop. En toe kom die U-turn. “Ons het nie meer entjies nie. Die bhai verkoop nie meer nie, so dit bly maar ’n uit­daging om ’n pakkie in die hande te kry. Ons het nou maar ’n okkapyp gekoop net om ons rookbolle vol te maak.” Nizaam Salie sê hy is nou bly hy het ’n paar maande voor die lockdown opgehou rook. “Ek weet nie wat ek sou gemaak het nie. Ek glo dis ’n goeie besluit omdat sigarette net meer gesondheidsprobleme veroorsaak. Hulle moet dit sommer so hou.” Florida Warner kap die besluit: “Nee, net nee. Hoe kan hulle hul mind net so change? “Ek is die grootste roker en om die nagemaakte corona-entjies te rook, is meer onveilig. Dit proe bitter en maak jou keel seer. “Jy kan drank laat gaan, maar jou entjie makeer jy – ek is bad luck as ek nie een het nie.” Robert Randall sê hy rook al jare en om nou net so te stop is glad nie maklik nie. “Ons deel mos nie entjies nie. Dis tough. “Nie net daai nie, hoeveel geld verloor Suid-Afrika nie as gevolg van die fake entjies nie? “Maar oukei, ons moet maar aangaan met die lewe, al smaak ons rook.”