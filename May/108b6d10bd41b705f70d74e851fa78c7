BRAD Mooar, nuwe hulpafrigter van die All Blacks, koester nog ’n krieseltjie hoop dat dié rugbyspan vanjaar ’n toets teen ’n Europese land sal kan speel. Mooar wil ook graag hê dat daai land Wallis moet wees. Dié Britse rugbynasie sou vanjaar in elk geval twee toetse in Nieu-Seeland gaan speel het. Daar is ook ’n ander rede waarom Mooar teen Wallis wil speel – hy het tot onlangs nog die rol van hoofafrigter van ’n Walliese Pro14-klub, Scarlets, vervul. Dié voormalige Southern Kings- en Crusaders-hulpafrigter was maar nog in sy eerste seisoen as hoofafrigter van ’n groot span werksaam toe hy genader is vir ’n rol om die All Blacks se aanvallende spel so ’n bietjie te gaan opknap. Mooar het aan BBC Sport gesê: “Om Wallis te pak sal groot wees. Daar is nog on­sekerheid, maar hopelik sal ons in ’n paar toetse kan speel. “Dit sal ’n groot eer wees om in die Principality Stadium teen Wallis te kan speel; teen ’n paar ou spanmaats.” Nieu-Seeland is die eerste land waar rugby ’n terugkeer tot aksie gaan maak. ’n Nuwe kompetisie genaamd Superrugby Aotearoa (Nieu-Seeland in Maori) begin reeds op 13 Junie. Daar is ook sprake daarvan dat die All Blacks dalk in drie Bledisloe Cup-wedstryde teen die Wallabies kan speel.