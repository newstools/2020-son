ONDER normale omstandighede sou Farouk Abrahams se tweede boek – wat nog ongetiteld is – volgende maand op die rakke verskyn het. Maar ongelukkig moes die Kaapse sokkerlegende die launch van sy outobiografie vir eers op ys sit weens die corona-pandemie. “Die beplanningsproses met die relevante persone moet ook nog afgehandel word,” het Abrahams gesê. “Maar met die wil van Allah (God) sal September nou ’n meer realistiese datum wees,” het die berese 66-jarige Abrahams bygevoeg. Dis duidelik dat die voormalige Bafana Bafana goalie se hoë standaarde as speler en coach oorspoel na sy persoonlike lewe. Die boek lê Abrahams baie na aan die hart, veral omdat hy nie tevrede was ná die uitgawe van sy eerste boek nie. Ervaringe Die nuwe boek het te doen met sy journey om groot odds te oorwin en eindelik bo uit te kom – op die veld én daarnaas. Abrahams sê daar is baie detail van sy ervaringe en travels wat nie in sy eerste boek verskyn het nie – en dit het hom genoop om sy tweede boek te skryf. “Dis ook waarom ek ’n meer hands-on approach het met die tweede ene,” verduidelik Abrahams. “Dis ook om te verseker dat dit hierdie keer ’n topklas-produk is. “Soms mal, maar baie betekenisvol. Baie detail is uitgelos weens swak produksie, jy weet. “En as jy mense wil inspireer om hul drome en ambisies te volg, is dit baie belangrik dat jy alles moet insit – die real en raw materiaal ook. Passie “Veral vir die jeug wat hulself in hierdie moeilike situasies in die lewe bevind, jy weet. “So, ja, dit help nie jy draai doekies om en probeer dinge sugar-coat nie ... nee! “Dit het hierdie keer ware emosie en passie wat mense sal inspireer – soos ’n treffer moet,” aldus Abrahams.