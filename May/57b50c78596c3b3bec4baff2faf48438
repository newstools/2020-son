HY WAS nog bloedjonk en nou is hy dood. Ronaldo Adonis (16), die pa van ’n sewe maande oue baba, is Sondagaand in Uitsig doodgeskiet. Die voorval het 19:00 in Asterlaan plaasgevind – net ’n week nadat die 24-jarige Gartin Gatisby in dieselfde straat doodgeskiet is. Gatisby was na sy vriend se huis in Asterlaan op pad toe hy aangeval is. Hy is volgens ooggetuies sewe keer geskiet. Hy is op die toneel dood. Adonis se ouma Esme Jooste sê sy is geskok oor die moord op haar kleinseun. Sy dink nie hy het dít verdien nie. “Hy is onskuldig en ek weet hy was nie ’n bendelid nie. Die vraag waarom hy geskiet is, kan ek nie beantwoord nie, maar hy het dit nie verdien nie. “Net soos al die onskuldige kinders wat hier doodgeskiet word.” Jooste sê sy blameer die polisie vir die skietvoorvalle wat nou plaasvind. “Waar is hulle? Noudat die polisie nie meer hier op die base camp is nie, gaan dit so aan hier by ons. “Ons kinders is onveilig. Ons wil net weet wanneer hulle sal terugkom sodat die skietvoorvalle kan stop.” Die ouma sê verder haar kleinseun was vir almal in die gemeenskap soos ’n kind en dat hy gemis gaan word. “Ek voel seergemaak, maar wat kan ek nou doen?” vra sy. Adonis se uncle Zimri Fabian sê: “Hy was ’n goeie kind en hy moes nie só gegaan het nie. “Hy was nie een wat vir moeilikheid gesoek het nie. “Hulle het hom wreed geskiet. Hy het skietwonde aan sy gesig, rug en sy gehad.” Inwoners beweer dieselfde verdagtes wat Gatisby aangeval het, het Adonis doodgeskiet. “Hulle kom elke keer om die draai hier by Asterlaan en kom skiet hier op ons. “Enige een van ons kan volgende wees. As die polisie net hier kan wees, dan glo ons dit sal nie gebeur nie.” Sers. Noloyiso Rwexana, ’n polisiewoordvoerder, het bevestig ’n 16-jarige seun is in ’n skietvoorval in Uitsig dood. “By die polisie se aankoms op die toneel het hulle die slagoffer met skietwonde aan sy liggaam gevind. Aangekla “As gevolg van sy skietwonde is hy op die toneel dood.” Rwexana sê die omstandighede rondom die voorval word ondersoek. ’n Verdagte is intussen gearresteer. Hy sal in die hof verskyn sodra hy aangekla is.