‘EK IS besig om my lewe te verander om die beste vir my kinders te gee.” Dít was Anita Faro (38) se laaste woorde aan haar suster Anneline Faro voordat sy, haar twee kinders, haar susters se seun, sy vriend en ’n baba Vrydagoggend tragies dood is in ’n brand in Chicago, Paarl-Oos. Anita se twee kinders is Deney (3) en Anwill (1). Haar suster se seun is Alfonso Faro (19) en sy vriend Fabio Booysen, sowel as die baba was in die huis toe die vlamme hulle pmstreeks 08:00 in Kudu­straat verswelg het. “Ek het ’n oproep van my ander suster ontvang,” vertel Anneline. “Sy het gesê Anita se hok brand. Toe ek hier kom, was die hok plat en die brandweer besig om water te spuit,” sê sy. ’n Emosionele Anneline was nog in skok toe sy met Son gesels het oor haar liefdevolle suster, haar twee kinders en nefie. “Sy het vir haar kinders geleef en was iemand wat almal met ope arms verwelkom het. Nie een van hulle het verdien om só te gaan nie,” sê sy. Anneline sê sy glo haar suster het alles in haar vermoë probeer doen om die kinders te red. “Ek ken my suster en weet sy het probeer om uit die brand uit te kom,” sê sy. Anneline sê die kinders was ook baie lief vir hulle ma. Sy sê haar nefie Alfonso het saam met Anita en die kinders gewoon. “Hulle was baie, baie close en het mooi na mekaar gekyk. Ek kan nie glo hulle is nie meer met ons nie,” sê sy. Anneline sê Fabio het gereeld daar gekuier. ’n Ooggetuie, Elizma Matthee, sê toe sy wakker skrik, het sy iemand hoor skreeu: “Dit brand! Dit brand!” Sy sê toe sy uitgaan, het ’n man wat aan die gesin bekend is onder die trappe gesit. “Toe hy my sien, toe hardloop hy weg. Ek het gehoor hoe hy Anita die vorige aand gevra het om hom in te laat. Toe sy weier, het hy gesê: ‘Jy gaan sien wat maak ek.’ ” Matthee sê sy het nog gesukkel om die deur oop te maak om Anita te help. “Ek het gedruk aan die deur en toe dit oopgaan, sien ek vir Anita en die vlamme rondom haar. Ek het gesê sy moet kom. “Sy het gesê sy kan nie, haar kinders is nog binne,” sê Matthee. Kaptein FC van Wyk, ’n polisiewoordvoerder, bevestig ses lyke is onder die rubble gevind. Van Wyk sê ’n volwasse vrou, ’n baba, twee kleuters en twee mans se lyke is gekry. “Die oorsaak van die brand is onbekend in hierdie stadium en word ondersoek,” sê Van Wyk. Enige iemand met inligting word versoek om die Paarl-Oos-polisie te skakel by 021 877 5913 of Crime Stop by 086 001 0111.