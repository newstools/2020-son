AS OMSTREDENHEID ’n mens was, dan sou dit seer sekerlik die grootbek-radio-persoonlikheid Gareth Cliff gewees het. Mense was moerig oor die voormalige Idols SA judge se ope brief aan pres. Cyril Ramaphosa waarin hy die lockdown-reëls kritiseer. In die brief het hy hom uitgespreek oor die ban op entjies wat aanvanklik gelig sou word toe die land vlak 4 van die lockdown ingaan. Hy meen die lockdown-reëls gaan inwoners van Suid-Afrika net nog meer rebels maak en die ekonomie verder verwoes. Omsien Gareth sê hy is glad nie bang vir die virus nie en dat die prez maar liewer die staat van inperking moet kortknip. Die grootbek hou vol dat inwoners self na hul gesondheid kan omsien en dat ons eerder ons eie kanse met die dodelike virus moet vat. Maar Twitter-gebruikers het Gareth uitmekaargeskeur oor sy omstrede brief en hom mooi laat verstaan dat hy uit niks anders as white privilege praat nie. Ek sien op Zalebs.com Gareth het nou weer teruggekap en gesê mense is net moerig oor hy wit is. Die baas van CliffCentral.com meen as enige iemand anders gesê het wat hy in die brief gesê het, sou dit nie dit nie ’n issue gewees het nie. “Mense wat sê dat ek namens wit mense of diegene met geld praat, projekteer my in die storie in. Dit gaan nie oor my nie. Ek vind die hele ding bisar.” Gareth, daar is báie mense wat jou bisar vind. Hou jou mond liewer veilig agter ’n masker.