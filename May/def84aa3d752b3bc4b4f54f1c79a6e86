KORT voordat ’n man na bewering sy tienerjarige stiefdogter verkrag het, het hy aan haar gesê hy wil kinders by haar hê oor haar ma nie vir hom kinders kan gee nie. Die 17-jarige hoërskoolmeisie van Uitenhage sê sy is bang haar vermeende aanvaller kan haar leed aandoen omdat hy nog nie agter tralies is nie. Die tiener het Donderdag openhartig met Son gesels oor haar verkragting-hel, wat ’n dag voor Goeie Vrydag gebeur het. Volgens die meisie was sy daai dag omstreeks 21:30 saam met haar stiefpa in sy kar toe hulle ’n familielid en vriend iewers in Uitenhage gaan drop het. Die meisie sê sy het onraad vermoed toe die stiefpa – nadat hulle die familielid en vriend afgelaai het – ’n ander pad met haar teruggery het. Volgens die meisie het sy begin panic en haar stiefpa – wat glo onder die invloed van alkohol was – gesmeek sy wil huis toe gaan toe hy op onbekende, donker paaie begin ry het. Die meisie sê sy het toe ’n boodskap vir haar outjie via Facebook gestuur en hom gevra om haar ma te vra om haar te bel. Sy sê toe haar ma bel, toe vertel sy haar ma wat aangaan en dat sy bang is. Volgens haar het haar stiefpa geweier om met haar ma te praat toe sy gevra het om met hom te praat. Die meisie sê haar stiefpa het aan haar gesê niemand worry oor haar (die meisie) nie. Volgens haar het sy in daardie stadium nie ’n clue gehad waar hulle ry nie. Sy sê later het sy ’n padbord gesien met die dorpsnaam “Jeffreysbaai” daarop. Volgens haar het die kar vasgeval in seesand by die beach. Die meisie sê haar stiefpa was heeltyd aggressief en het haar met die plat hand deur die gesig en oor die lyf geslaan. Volgens haar het hy haar toe vertel hy wil kinders by haar hê en sy liefde aan haar verklaar. Die meisie sê sy het hom toe meegedeel sy voel nie dieselfde oor hom nie. Volgens die meisie het sy toe uit die kar gespring om weg te hardloop, maar kon weens die seesand nie vinnig genoeg wegkom nie. Sy sê haar aanvaller het haar agternagesit, haar geslaan en haar gesê sy moet luister. Hy het haar toe teruggeneem na die kar. Sy sê sy het toe haar outjie laat weet wat die stiefpa aan haar wil doen en dat hy polisie toe moet gaan. Volgens die meisie het die stiefpa haar met die dood gedreig en aan haar gesê sy moet maak soos hy sê. Dis toe dat hy haar verkrag. Die varklike stiefpa het die arme kind eers met sonop teruggeneem huis toe. Sy’s toe eers straight na haar outjie waarna hulle ’n saak by die cops gaan maak het. Die meisie – wat nou by haar antie woon – sê dit pla haar dat haar stiefpa nog nie gearresteer is nie. Sy sê sy is bang hy maak haar seer. Die meisie se antie sê aan Son die meisie het kort ná die voorval baie sleg geslaap, maar is darem nou beter. Volgens die antie het die stiefpa een Sondag met twee mans in ’n kar daar verby gery en gewys waar sy woon. Sers. Majola Nkohli, polisiewoordvoerder, sê die polisie ondersoek klagte van ontvoering en verkragting. Hy sê die saak is geopen en voorlopige ondersoekwerk is gedoen in Uitenhage, maar weens die jurisdiksie van die landdrosdistrik is die saak op 16 April vir verdere ondersoek na Humansdorp se FCS-eenheid oorgeplaas. Volgens Nkohli is die dossier tans by die direkteur van openbare vervolging vir ’n beslissing.