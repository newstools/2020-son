’N LEVEL is nie ’n level as jy ’n dop in die een hand kan vashou, maar nie ’n ghwaai in die ander hand nie, meen talle rokers in die Baai. Hulle sê hulle wil nie ondankbaar klink oor die verbod op alkoholverkope wat vanaf volgende Maandag opgehef gaan word nie, maar hulle sê hierdie nuus is nie eintlik iets om oor huis toe te skryf nie. Tony Thompson van Khayamnandi in Despatch sê pres. Cyril Ramaphosa is ’n paartie-spoiler oor sy aankondiging dat drank weer te koop gaan wees. “Ons almal weet dop en entjies loop hand aan hand,” sê Thompson. “Om nou te drink sonder ’n skyf gaan my duurder kos, want dit gaan my nou vir ewig vat om dronk te raak. As ek nie my entjie het nie, is ek moody en kort van draad. “Die entjies is saam met die drank nodig om my stresvlakke te laat daal.” Marelize Kilian (32) van Uitenhage glo dis sommer twak dat tabak nie goed is vir jou gesondheid nie. “Dit is my keuse of ek wil rook of nie. Kyk watter skade rig drank aan – padongelukke, gesinsgeweld, steekvoorvalle ... Humeur “Die verbod op sigaretverkope maak net my lewe moeilik. Ek moet nou R100 ’n pakkie sigarette betaal en het nooit kon dink dat dit eendag met my sal gebeur nie.” Kilian, ’n ma van drie, sê as sy nie kan rook nie, is sy kort van humeur en propvol stres.