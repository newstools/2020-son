DIE vertrek van Aled Walters skep ’n leemte vir ’n plaaslike afrigter om as die Bokke se nuwe fiksheidsghoeroe aangestel te word. SA Rugby (Saru) het Dinsdag aangekondig dat Walters, sedert 2018 die Bokke se hoof van atletiese prestasie, van sy kontrak vrygestel is. Hy sal Suid-Afrika verlaat en hom by ’n oorsese klub aansluit. Dit gaan nou interessant wees om te sien wie Rassie Erasmus, Saru se direkteur van rugby, as Walters se opvolger gaan kies. Ghafoer Luckan, die huidige fiksheidsafrigter van die Springbok-sewesspan, is dalk iemand wat Erasmus kan oorweeg. Die 34-jarige boorling van die Kaap het in sy speeldae vir die WP, Grens, Luiperds en SWD-Arende as vleuel uitgedraf. Hy spog met ’n graad in sportwetenskap en ’n honneursgraad as ’n biokinetikus van UWK. Luckan is ná sy speeldae deur Deon Davids, die huidige Springbok-voorspeler-afrigter, genader om by die SWD se akademie as ’n kondisioneringsafrigter te kom werk. Luckan het die Blitsbokke een van die fiksste spanne in die wêreld gemaak. Hy is dus die ideale kandidaat om by Walters oor te neem. Ervaring Hy het gister aan Son gesê: “Ja, dit is uiteraard enigiemand se droom om jou land op die hoogste vlak te verteenwoordig. “Deon Davids het my my eerste groot break by die SWD-Arende in George gegee. Bevin Fortuin en Anton Leonard was die afrigters daar. Leonard het my gevra om saam met hom Bulls toe te skuif. “Ek en Deon het ’n baie goeie verhouding. Toe Deon by die Kings was, wou hy hê ek moes my weer by hom kom aansluit. Ek was reeds verbind tot die Bulls.” “Daar het ek twee Currie Cup- en Superrugby-veldtogte saam met John Mitchell as fiksheidsafrigter gewerk, waar ek waardevolle ervaring opgedoen het. “Ek was verantwoordelik vir die fiksheid van World Cup-wenners soos Handrè Pollard, Jesse Kriel, Warrick Gelant, Lood de Jager, RG Snyman en Trevor Nyakane onder andere,” voeg hy by. Luckan glo sy ervaring as speler help hom ook baie, want hy weet wat dit verg. Hy benodig nou net ’n kans om homself te bewys.