EENS ’n baken vir afgevaardigdes van oral in die wêreld om saam te kom – en nou ’n baken van herstel en hoop. Die Kaapstadse Internasionale Konferensiesentrum (CTICC) in die hartjie van Kaapstad het al baie deur sy deure sien kom. Belangrike wêreldreisigers, rasegte perde en uitstallings wat miljarde werd is. Nou, met Mzansi in die greep van ’n wêreldwye pandemie, is die massiewe sentrum vol hospitaalbeddens en mediese toerusting. Die premier van die Wes-Kaap, Alan Winde, het die CTICC gister besoek waar die afronding aan dié tydelike hospitaal vir Covid-19-pa­siënte voltooi word. Die ombouing is deel van die Wes-Kaapse regering se planne om die gesondheidsorgstelsel voor te berei op die piek van die Covid-19-pandemie wat saam met die winter aankom. ’n Werker sê aan Son om die rye en rye hospitaalbeddens so te sien, gee hom koue rillings. Die CTICC het al na perde-urine en hooi geruik, maar nog nooit soos ’n hospitaal en ontsmettingsmiddels nie. Hy sê: “Om te dink ál die beddens gaan gebruik word vir mense wat die virus opdoen. “Eers het ons die gebou vir entertainment en vergaderings gebruik. Nou gebruik ons dit vir ’n pandemie. “Ja, dis ’n goeie ding, maar in dieselfde asem is dit iets wat baie scary is.” ’n Ingeligte vertel aan Son dat al die werkers van die CTICC teen einde Junie sal klaarmaak sodat die werk van gesondheidspersoneel daar kan aangaan. Die fasiliteit sal presies betyds gereed wees soos beplan. Dit sal tussentydse sorg bied aan pasiënte vir die toediening van suurstof en vir fisioterapie. Dit het ook fasiliteite vir pasiënte wie se gesondheid verswak terwyl hulle in die tydelike hospitaal is. Winde sê 987 personeel­lede sal die hospitaal beman, insluitend mediese spesialiste, algemene praktisyns, verpleeg­kundiges, fisioterapeute en administratiewe en ondersteuningspersoneel. Hy sê: “Die hospitaal het ook ’n moderne digitale X-straalmasjien en is heeltemal papierloos om te verseker dat die risiko van infeksie tot die minimum beperk word. “Dit sal ook ’n gespesialiseerde stelsel vir afvalverwydering hê.” Pasiënte mag ook nie besoekers hier ontvang nie, maar Winde verseker dat hulle steeds deur die hospitaal se WiFi in kontak sal kan bly. Evalueer “Ek was bly om te hoor oor die WiFi-fasiliteit sodat die pasiënte in die hospitaal toegelaat kan word om video calls aan hul geliefdes te maak.” Winde sê hulle evalueer deurlopend die beskikbare inligting oor die verspreiding van die virus in die provinsie om gereed te wees. Hy vra dat almal in die provinsie wat hulself in ’n hotspot bevind, hulle en hul familie veilig moet hou. Hy sê: “Een van die dinge wat my in die hospitaal getref het, is die boodskap bokant elke bed: ‘Baken van hoop en herstel.’ “Ons hoop nou dat die plek ’n baken van herstel is en dat diegene wat inkom gesond kan uitgaan.”