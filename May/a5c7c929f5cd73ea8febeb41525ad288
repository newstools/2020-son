VIR DIE laaste sessie van die V&A Waterfront se Good Night Fridays live stream vir Mei het hulle die kwaaiste ou in Mzansi gekry! Jip, Young­staCPT sal op jou skerm wees as jy Vrydag 19:00 op die V&A Waterfront se Facebookblad ingeskakel is. Die Kaapse rapper is nie die enigste kunstenaar wat jou gaan vermaak nie. Die DJ en vervaardiger Sir Vincent en die graffiti-kunstenaar Skubalisto gaan saam met hom ’n unieke show aanmekaarslaan. Meesterstukke Sir Vincent gaan die host wees en jy kan jou maar klaarmaak vir ’n briljante rap performance. Skubalisto sal tydens die sessie een van sy meesterstukke skep. Hoewel die show heeltemal gratis is, word jy mooi gevra om ’n donasie te maak. Dit sal gaan aan ’n relief fund vir straatkunstenaars wat gereeld hul talente in die Waterfront ten toon stel. Die Waterfront vra kykers en fans om asseblief ’n skenking te maak. Die geld sal geskenk word aan kunstenaars wat tydens die lockdown sonder ’n inkomste is.