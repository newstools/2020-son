DIE woonbuurt Broadlands Park in die Strand is in rou gedompel ná die dood van Mariska Robertson (16). Mariska het verlede Sondag in die vroeë oggendure in die hospitaal aan kanker gesterf. Haar familie aanvaar haar dood, maar hulle is nie so tevrede met hoe hulle van haar dood in kennis gestel is nie. Haar ma, Esmé, sê sy was die Saterdagmiddag nog by haar kind. Sy kon sien haar dogter wou nie hê sy moes gaan nie, maar volgens Esmé het die hospitaal-personeel gesê sy moet die plek verlaat. Mariska het omstreeks vyfuur die oggend gesterf, maar die familie is glo eers drie-uur die middag in kennis gestel. Volgens Esmé het Mariska twee jaar gelede by die dood omgedraai toe bendes geskiet het op die huis van ’n smokkelaar in hul straat, Petunia Avenue. Sy is in haar been gewond en in die hospitaal behandel. Weens kanker is Mariska se ander been verlede jaar by haar lies afgesit. Haar pa, Andrew Claasen, vertel sy kind het die laaste paar maande baie gekla van rugpyn. Sy het ook probleme met haar maag ontwikkel. Verlede week is sy in die hospitaal opgeneem. Sy is in die ICU behandel. Claasen het nie gedink sy kind sal sterf nie; hy het altyd hoop gehad. Hy vertel Mariska het ongeveer ’n maand ge­lede haar hart vir die Here gegee. Inwoners van die buurt sê sy was ’n liewe mens en baie beleefd. Sy was baie gewild in die buurt. Die tienermeisie is gister vanuit haar huis begrawe.