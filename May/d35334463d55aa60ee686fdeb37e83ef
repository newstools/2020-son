DIS nie aldag dat ’n dokter jou aanmoedig om ter wille van jou eie gesondheid te rook nie. Maar die lockdown druk nou sy vuil vinger onder die neus van hierdie mediese aanbeveling. Nee, dit is nie ’n diep laat April Fool’s joke dié nie. Dit is regtig die dilemma van Elaine van der Berg (50) van die Baai. Sy het self nooit kon dink dat sy aangemoedig sou word om ter wille van haar gesondheid te rook nie. Van der Berg het in 2010 ’n kolektomie ondergaan. Haar hele dikderm is toe verwyder. Hierdie prosedure, sê sy, het oor die jare tot groot ongemak gelei. Dit was al so erg dat sy net-net by die dood omgedraai het. Hardlywigheid is iets wat dag en nag by haar ’n draai kom maak. Van der Berg sê sy rook al jare. Haar man, Eugene, het nog altyd dik gehou dat sy die rook moet los. Maar toe het ’n spesialis nuus vir hulle wat haar man oë laat rek het, vertel Eugene. Hy wei uit: “By Elaine se onlangse besoek aan ’n spesialis het die spesialis haar aangemoedig en voorgestel dat sy aanhou rook, want dit moedig haar stoelgang aan. “Die spesialis het aan ons gesê ’n persoon wat rook, gaan makliker ‘uit’. “Hoewel dit maar vir ons weird geklink het, het ons sy woord gevat, want hy is mos immers die expert.” Maar toe kom die lockdown, en die gepaardgaande verbod op die verkoop van tabakprodukte. “Die lockdown het ’n angstigheid in my veroorsaak, want ek kan nie meer soos vantevore rook nie,” verduidelik Elaine. “Ek sal ’n paar dae orrait wees, maar dan blaas my maag weer op van die hardlywigheid. “Ek kan nie nóg ’n operasie bekostig nie, want daar is vir my gesê so ’n prosedure kan lewensgevaarlik wees. “Die sigarette kan help, maar omdat ek in die lockdown nie sigarette kan koop nie, gaan ek nou deur loutere hel.” Eugene sê dit sou baie gehelp het as die apteke deur middel van ’n doktersvoorskrif sigarette kon verskaf aan mense soos sy vrou, wat afhanklik is daarvan. Gewig “My vrou moes al twee noodoperasies ondergaan. “Elke keer het sy geweldig baie gewig verloor. “Die laaste ding wat ek wil hê, is dat sy weer deur daardie pyn moet gaan. “Daarom wil ek ’n beroep op die owerhede doen om asseblief daardie maatreël te verslap. “As hulle die gesondheid van die mense van die land op die hart dra, moet hulle dit doen. “Die regulasies kan mos gewysig word,” sê hy. Eugene is ’n advokaat by die Baaise hooggeregshof. Hy oorweeg dit nou om ’n dringende hofaansoek te bring wat sy vrou in staat sal stel om ghwaais te koop om haar mediese toestand te verbeter.