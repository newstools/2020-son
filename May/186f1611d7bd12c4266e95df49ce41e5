ASHTON. – Nóú is dit die tyd van oorlewing. Honger gesinne stroom daagliks in groot getalle na die vullishope buite die dorp. In hierdie bitter moeilike tyd van Covid-19 het baie mense geen kos om te eet nie. Selfs kinders so jonk as vyf jaar oud gaan krap ook tussen die vullis vir ietsie te ete. In die week het baie mense na die vullishope gestroom toe vullislorries die afval van die dorpe in die Breede­riviervallei in groot hoeveelhede gedump het. Kinders en mense hardloop mekaar letterlik uit die pad om eerste by die lorrie te kom om te kyk vir kos of iets waardevols tussen die vaste afval. ’n Inwoner, Gerda Bruinders, sê sy staan al soggens van vroeg af hier om haar gedeelte van die vullishope af te kom kry. “Ek was vanoggend baie gelukkig om drie brode en blikkieskos wat nog geseël was tussen die vullis te kry,” vertel sy. Fiets Volgens haar is die kos nog vars en eetbaar. Nog ’n honger man, Stefanus Grootboom, sê hy het ’n stukkende fiets tussen die rommel opgetel. “Ek gaan die fiets vir scrap metal ingee, dan kry ek darem ’n brood se sente daarvoor,” het Grootboom hoopvol gesê. Baie laities krap ook saam met hulle mammies tussen die vullis rond. Een klonkie het ’n paar nartjies ontdek en dadelik begin eet – maar aan sy maatjies ook daarvan uitgedeel. Een mammie wat verkies om anoniem te bly, sê hier loop ook varke tussen die vullis rond. Sy vertel dat booswigte veral in die nagte die varke kom steel en slag om vir hul gesin ’n stukkie vleis op die tafel te sit. ’n Oom wat ook vullis met sy bakkie daar kom stort, sê dit breek sy hart om dié stryd om oorlewing te aanskou. “Mens kan sien dat ons nou in die laaste dae leef. Die Bybel sê dit,” het die oom gesê. Volgens die mense het hulle ook by Sassa aansoek gedoen vir kospakkies, maar tot op hierdie uur het hulle geen kos ontvang nie.