DIE Universiteit van Wes-Kaapland (UWK) is op soek na ’n nuwe hoofafrigter vir sy Varsity Cup (VC) rugbyspan. Met al die universiteit­sportkompetisies wat vir die res van die jaar weens die Covid-19-pandemie opgeskort is, het UWK Rugby sy status in die VC-kompetisie behou. Die VC word beskou as die elite- en gesogste rugbytoernooi onder die land se universiteite. Die pos van hoofafrigter is laat laas jaar vakant gelaat ná die skielike dood van Chester Williams. Die legendariese Springbok-vleuel se pos is op ’n tussentydse grondslag gevul deur Lionel Langenhoven, een van sy hulpafrigters. Volgens Mandla Gagayi, direkteur van UWK-sportadministrasie, is Langen­hoven gekontrakteer om die job tot aan die einde van 2020 se VC-seisoen te doen. Gagayi verduidelik op UWK se webwerf: “Noudat die seisoen verby is, sal hy (Langenhoven) terugkeer na sy pos as hulpafrigter, maar hy is ook welkom om aansoek te doen vir die pos as hoofafrigter. “Die primêre doel van die job is om afrigtingsprogramme te koördineer, te bestuur en te administreer soos beoog in die strategiese plan van sportadministrasie. “Hy sal ook daarvoor verantwoordelik wees om vir die UWK-rugbyklub coaches en spelers te werf en te bestuur. “Die UWK is die eerste en enigste histories benadeelde instelling wat vir die VC gekwalifiseer het. “Die nuwe afrigter sal die taak hê om te verseker dat die universiteit sy status behou, en doelwitte bereik wat verband hou met die ontwikkeling van sy rugby.”