ONS Springbok-kaptein, Siya Kolisi, het te midde van die corona-krisis kospakkies gaan uitdeel in Zwide in die Oos-Kaap, waar hy grootgeword het. Die rugby-ster inspireer so baie mense met sy storie oor hoe hy as jong laitie arm grootgeword en sommige aande honger gaan slaap het. Hy het besluit om terug te gee aan die gemeenskap waar hy dikwels moes gaan aanklop om ’n koppie mieliemeel of boontjies om die maag vol te maak. In ’n post op Instagram het Siya foto’s gedeel waar hy die vroue van Zwide se harte bly maak toe hy en sy vrou, Rachel Kolisi, daar kospakkies gaan aflewer het. Grootwordjare Saam met die foto’s het hy ’n hartstogtelike caption geskryf oor sy grootwordjare. “As ’n jong seun het ons sommige dae nie kos by die huis gehad nie. En ek sou van huis tot huis gaan met ’n leë koppie om vir mieliemeel, bone, enigiets te vra wat my gesin daardie aand kon voed. “Gister het van die vroue my aan dié stories herinner oor hoe hulle my leë koppie gevul het met kos vir die aand – terwyl ek kos aflewer wat hul familie vir ’n maand sal voed.”