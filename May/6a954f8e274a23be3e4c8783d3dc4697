INWONERS van Sout­rivier in die Kaap is in hul noppies nadat die Blue Ribbon-bakkery voorsorgmaatreëls ingestel het om sy werkers en die gemeenskap teen Covid-19 te beskerm. Sedert die begin van die lockdown is 27 werkers van die bakkery al met die nuwe corona-virus besmet. Die mense van Soutrivier was bang dat die virus na hul en ander gemeenskappe kan versprei. Volgens Warda Rahim van die Salt River Community Action Network-organisasie was hulle bekommerd oor die bakkery nie toegemaak het nadat die werkers met die virus besmet is nie. Rahim sê: “Ons het die bakkery besoek. “Verskeie voorsorgmaatreëls is in plek gesit om die werkers te beskerm. “Ons is bly hulle het stappe gedoen om te verseker dat die virus nie versprei nie. “Die werkers word gescreen voordat hulle by die gebou ingaan en ook wanneer hulle die werkplek verlaat. “Daar is ook ’n dokter en ’n verpleegster op die perseel om na die werkers se gesondheid om te sien. “Indien die werkers enige simptome wys, word hulle persoonlik na ’n dokter geneem om getoets te word. “Indien hulle positief is, word hulle na hul huis toe geneem vir kwarantyn. “Hul vordering word ook daagliks gemonitor om seker te maak hulle is oukei.” Volgens Rahim besoek die departement van gesondheid die bakkery gereeld om te verseker dat die nodige voorsorgmaatreëls toegepas word. Die maatskappy voorsien ook die werkers van private vervoer werk toe en terug. Volgens Mark van der Heever, woordvoerder van die departement van gesondheid, is daar vir die verskillende sektore riglyne oor watter veiligheidsmaatreëls hulle alles moet nakom. Verantwoordelik Van der Heever sê: “Die riglyne sluit in om die verspreiding van Covid-19-gevalle in die werkplek te voorkom en hoe om werkers te benader wat met die virus besmet is. “Elke werkgewer is daarvoor verantwoordelik om sy werkers te screen en vir die corona-virus te toets.”