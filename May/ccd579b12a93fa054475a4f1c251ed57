LADISMITH. – Dit was ’n andersoortige gender-based violence. So beweer inwoners hier nadat drie vroue tydens lockdown met geweld gearresteer is. Stephanie Afrikaner vertel: “Ek was met ’n baba op die arm toe die ou my wou arresteer. Daar het ’n rusie ontstaan en hy het my gewurg en op die grond gegooi. “My bra is geskeur en ek moes sukkel dat my broek nie afval nie. “Hy het agter in die van ingeklim en my in die gesig gespoeg en teen die nek getrap en met die spray-blik teen die kop gekap.” Ma Hendriena Afrikaner was hartseer: “Die ou het my kind lelik aangerand en glad nóg polisies ingeroep.” Sonja Witbooi, ’n omstander, vertel: “Ek het gesien hoe sy met geweld in die vangwa gegooi is. Ek moes haar broek optrek, want dit was besig om af te val van haar lyf. “Ek kon hoor hoe sy in die van skreeu: ‘Jy kan mos nie in my gesig spoeg nie.’ ” Jenilee Jacobs voeg by: “Die ou het gesê: ‘Vat die teef hier weg.’ ” Ouma Petronella Nel, ’n pensioenaris, vertel: “Ek het my buurvrou gaan help wat besig was om ’n beroerte te kry. Die ambulans is laat kom vir haar. Teef “Toe kom die poeliesman en ruk my met geweld daar weg. Ek was vir die eerste keer in my lewe agter in ’n vên.” Volgens haar dogter Ella de Waal het sy toe by die cop shop gaan vra waar haar ma is: “By die polisiestasie het hy my weggeruk van my ma. Hy sê toe: ‘Teef, jou p**s’ en toe spray hy my papnat in die selle met sanitiser.” Bradley Benades, ’n gemeenskapsleier, sê: “Ons eis ’n ondersoek na die polisieman se gedrag en ook na die skof waarin hy werk.” Malcolm Pojie, polisiewoordvoerder, het by navraag gesê: “Drie vroue wat gearresteer is omdat die rampbestuurregulasies oortree is, het klagte teen Saps gebring. “Hulle beweer hulle is hardhandig behandel tydens arrestasie. “Die drie aanrandingsake is na Opod verwys vir verdere ondersoek.” Lt.kol. Pauline Kriel het beklemtoon: “Dis belangrik dat lede binne die raamwerk van die wet optree en gehoor gee aan die gedragskode. “Lede word versoek om ferm op te tree sonder om die menseregte van ander te skend.”