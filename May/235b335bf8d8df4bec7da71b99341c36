DIT gaan langer vat as verwag, maar die Stormer-haker Ramone Samuels kan gou weer gesien word beroepsrugby speel. Vir watter span en wanneer dit gaan wees, is ’n vraag wat nog beantwoord moet word. Samuels het aan Son op Sondag onthul dat sy kontrak met die Stormers nie hernu is nie. Dit het aan die einde van 2019 verstryk en beteken die 25-jarige haker is nou ’n free agent. “Ek het nie retire nie,” sê hy. “Ek sien en hoor maar so hoe praat die media en mense. “As mense wil weet van Ramone Samuels, moet hulle my maar direk vra. Ek het vir geen media of iemand gesê ek is retired nie. “Ek het glad nie rugby gelos nie; ek het net ’n nuwe chapter begin en my vorige chapter is klaar geskryf en toegemaak. I loved every moment.” Samuels het sy knie in 2018 in ’n opwarmingswedstryd vir die Curriebeker-seisoen beseer. Dit was toe Westelike Provinsie (WP) in Frankryk teen die Top 14-klub Montpellier gespeel het. Die recovery van Mona – soos hy onder sy spanmaats bekend is – het langer gevat as verwag. Volgens mediese raad en die dokter wat hom geopereer het, sal dit Samuels bykans twee jaar neem om heeltemal te recover. Hy sê: “Dit was ’n gru-ongeluk, baie trauma op die knieg en dit het ook my senuwee geknyp. “Aanvanklik het die chirurg gesê ek kan hoop om ná 9 maande weer op die veld te wees, maar sy siening is nou 18 tot 24 maande. “Ek is steeds binne die 18-tot-24-maande-periode. Ek het vir die laaste jaar van my kontrak fisio by die Stormers gedoen.” Samuels en die WP Rugbyunie (WPRU) het wel geweet waar hulle met mekaar staan in terme van die kontrak, maar die Strandse boorling was nie bereid om aan te bly vir geen vergoeding nie. Hy sê: “Ek en my agent, Jaco du Plessis, kry elke maand offers uit die buiteland, maar ek het unfinished business hier in Suid-Afrika. Ek het ’n tienjaar-plan waarmee ek en ’n goeie vriend, Glenwill Treu, as 17-jariges vorendag gekom het. ’n Hele paar bokse op dié plan moet nog afgemerk word voordat ek kan aanbeweeg.” Die Stormers se mediese personeel het hard gewerk om Samuels weer op die veld te kry, maar met die landwye lockdown is dit maar moeilik om te recover en fisio te doen met dié langtermyn-besering. “Die mediese departement by die Stormers is uitstekend,” loof hy. “Hulle het hard saam my gewerk om my weer terug op die veld te kry, maar dit was nie meant to be nie. “Ek het wel die beste moontlike ondersteuning gekry tydens my rehab. Met die lockdown kan ek nie fisio op my knieg kry nie. So, ek doen maar goed van memory af. “Die Stormers se fisio, Lize van Schalkwyk, het my ’n paar goed geleer wat ek op my eie doen om recovery aan te help.” Min dinge kry Samuels onder. In baie gevalle dra hy in groepe met senior spelers ook die underdog tag. Samuels het sy rugby by die Metodiste Laerskool se Metho Squirrels in Somerset-Wes leer speel. Daar het Paul Roos hom en 17 van sy o. 13-spanmaats volle beurse vir vyf jaar aangebied. By Paul Roos het Samuels vir homself naam gemaak. Hy is daarna Leeus toe nadat hy vir WP se o. 19-span uitgedraf het. Aan die einde van 2016 het hy teruggekeer na die Kaap en moes aanvanklik tevrede wees daarmee dat hy die Stormers se derde keuse op haker was. Die Springbokke Bongi Mbonambi – reeds twee jaar in die Kaap – en Scarra Ntubeni was voor hom in die koor. Voordat hy beseer is, was Samuels egter sterk op pad om saam met sy broer, Damian Willemse, ’n Bok te word. Hy het reeds vir die SA A-groep teen die Franse Barbarians gespeel. Makazole Mapimpi en Uzair Cassiem was onder andere ook lede van dié groep. Samuels sê: “Die besering het baie dinge in perspektief vir my gesit. “Hoewel ek toegang tot die unie (WPRU) se mediese fasiliteite gekry het, was dit nie goed genoeg vir my nie. “Hier is ’n ou wat vir drie jaar sy alles gegee het vir ’n span en hulle kon nie ’n finansiële waarde aan my reputasie koppel nie. “Een moment is jy op ’n high en dan dop ’n besering op en jy is ou nuus. “Een van my coaches, Winston Baard, het my altyd gesê: ‘Bly humble, hou jou voete op die grond en werk hard; die res sal vanself kom.’ ”