RUSHINE de Reuck, Maritzburg United se ster-verdediger, sê sy fokus is net op Maritzburg United – en om die klub na nuwe hoogtes te neem. Só sê hy al word hy sterk gelink met groot visse in die Premierliga soos Mamelodi Sundowns en Orlando Pirates, wat sy dienste met ’n seer hart jag. Die 24-jarige boorling van Kalksteenfontein word getip om weg te stap met die titel van defender van die seisoen. Hy het tot dusver in 29 wedstryde in alle kompetisies vir die span van Pietermaritzburg uitgedraf. Dié sokkertalent is ’n sleutel­figuur in sy span se opmars in die liga nadat hy laas seisoen relegasie net-net gesystap het toe hy die promosie/relegasie uitspeelreeks gewen het. De Reuck se rotsvaste verdediging is een van die redes waarom sy span tans sesde op die Premierliga-punteleer is – en net 17 doele tot dusver ingelek het. Die defender, wat met albei voete kan skop, was ook ’n staatmaker in hul Telkom Cup-veldtog. Dit was toe die Team of Choice glorie misgeloop en as naaswenner in die bekerreeks uitgetree het. Die gedugte De Reuck het Vrydag via ’n Zoom-nuuskonferensie erken die belangstelling in sy dienste is baie vleiend. Hy het egter bygevoeg hy gaan tans nêrens nie. “My hart en fokus is by Maritzburg,” het die Kapenaar bevestig. “Ek sal nie lieg en sê dis nie ’n lekker gevoel om te weet dat van die top-klubs in die land jou wil sign nie, maar dié klub het doelwitte en ek wíl hulle help om dit te bereik. “Die klub is op die drumpel om sy beste points talley (45) van ’n seisoen te bereik. “Ons het tans 39 en het nog ses wedstryde oor. So, dis binne ons bereik. “En ja, die vraag oor waar ek volgende seisoen gaan speel, duik gereeld op wanneer mense met my praat. “Maar ek probeer nie te veel daaraan dink of toelaat dat dit na my kop gaan nie. “Ek probeer maar humble bly en doen wat van my verwag word hier by die klub. “As daar spanne is wat in my belangstel, moet hulle maar met Maritzburg deal. “Soos ek gesê het, is Maritzburg nou my groot fokus,” het die voormalige African Soccer Development Academy-speler dit duidelik gemaak. Volgens De Reuck, wat bykans in enige posisie in die verdediging kan inskuif, het sy afrigter, die ervare Eric Tinkler, ook ’n groot rol gespeel in sy uitstekende peil tot dusver. “Toe coach Tinkler die leisels by die klub oorneem, het hy vir my gesê: “Jy het die talent, maar jy is lazy en sal jou moet regruk. “Dis iets wat ek kop toe geneem het. Ek was gretig om op daardie aspek te verbeter.” Die 24-jarige De Reuck, wat in sy matriekjaar die Hoërskool Groote Schuur gelos het om sy droom as sokkerspeler na te streef, het laat hoor hy is ook ’n groot bewonderaar van die Soweto-reus Kaizer Chiefs.