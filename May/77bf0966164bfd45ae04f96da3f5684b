SAMU Kerevi wil bitter graag die kans kry om saam met die Wallabies vir verlede jaar se teleurstellings op die rugbyveld te vergoed. Dié makrosenter van die Australiese span meen die kans om in ’n Bledisloe Cup-kompetisie teen die All Blacks te speel, sal die perfekte geleentheid wees om vir laas jaar se seer op te maak. Engeland het die Wallabies in die kwarteindronde van die World Cup uitgeboender én die All Blacks het hulle ’n vernederende loesing toegedien in laas jaar se tweede en beslissende Bledisloe-ontmoeting in Auckland. Die Wallabies het die eerste game in Perth gewen (47-26), maar is net ’n week later erg verneder (0-36). Keveri speel tans klubrugby in Japan. Ingevolge Rugby Australia se beleid oor die kies van spelers, mag hy nie vir die Wallabies speel nie. Nietemin voel Keveri hy het ongedane sake as ’n Wallaby. Hy het aan Planet Rugby gesê: “Ek sal altyd my hand opsteek om vir die Wallabies te speel. Ek kan egter nie (speel nie), weens die beleid. “Moenie ’n fout maak nie – ek steun die beleid, want ek sien wat hulle daarmee wil bereik deur spelers tuis te hou en hulle te ontwikkel en dan te kies. “Dis ook nie ’n grap as ek sê ek sal sukkel om plek in die span te kry nie. Daar’s jong spelers wat goed gespeel het en ek dink hulle verdien kanse in die nr. 12- of 13-trui.”