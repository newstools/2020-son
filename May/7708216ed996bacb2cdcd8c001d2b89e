DIE Boland Rugbyunie (BRU) verdien straks beter as Ivan Pekeur. Volgens ’n bron is die beleërde president se dae as leier van die BRU getel. “Ek verneem daar is baie klubs wat nou net mooi gatvol is,” het die anonieme bron gesê. “Ek dink hy sal gevra word om te bedank en as hy nie ingee nie, sal daar waarskynlik ’n spesiale vergadering geroep word.” Geskil Die eens trotse unie is in omstredenheid gedompel en die BRU pryk deesdae in die media vir alles behalwe rugby. Die nuutste is die geskil van die Boland-Kavaliers se spelers – hulle het die afgelope twee maande nie salarisse ontvang nie. Pekeur sê egter in ’n brief aan klubs dat die spelers, wat hoofsaaklik uit klubgeledere kom en dus geen ondervinding het van hoe kontraktering of onderhandelinge werk nie, versuim het om ’n brief van voorneme te teken. Dié spelers het hulle egter tot die spelersvereniging MyPlayers gewend. Luidens inligting tot Son se beskikking het Pekeur nog nie op enige van MyPlayers se korrespondensie of oproepe gereageer nie. ’n Skrywe is in Son se besit waar Pekeur vir Dinsdag ’n vergadering met die spelers en afrigters by die Boland-stadion in Wellington geroep het. Volgens Son se bron moes die BRU ook vier maande se salarisse aan Dawie The­ron, voormalige SA o. 20-afrigter, betaal. Hy het toe versoek om van sy kontrak vrygestel te word. Son verneem dat Cliffie Booysen, die BRU se voormalige ontwikkelingsbestuurder wat óók ’n geskil met die unie gewen het, die laaste maande elke keer te min betaal is. ’n Saak oor werknemers se 13de tjeks gaan eersdaags na arbitrasie. Die geskil oor die ontslag van vier stadion-werkers is ook nog hangend.