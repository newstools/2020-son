DIE ANC in die Wes-Kaap wil hê dié provinsie moet dringend teruggeplaas word op vlak-5. Danville Smith, 'n ANC-LPW, sê in 'n verklaring die provinsie staar sy grootste gesondheids-uitdaging in die gesig en moet so gou moontlik terug na vlak-5 gaan sodat infeksies stadiger kan plaasvind. Die ANC wil hê spesiale lockdown-maatreëls moet geïmplementeer word om die toenemende sterftes en gevalle van Covid-19 te verminder. "Die Wes-Kaapse regering wat deur die DA gelei word moet die feit in die gesig staar dat die helfte van mense, wat in Suid-Afrika besmet is, van dié provinsie is. "Hot spots het ook ontstaan buite die Kaapse metro soos in Witzenberg, die Wynlande en Stellenbosse munisipale areas. Groot groepe mense word by winkelsentrums, plase en fabrieke aan infeksies blootgestel en die getalle gaan selfs verder styg. Die ANC doen 'n beroep vir 'n sterk teenwoordigheid van wetsamptenare soos die polisie en weermag om in die hot spots ontplooi te word." Die party moedig Alan Winde, Wes-Kaapse premier, aan om deur Nkosazana Dlamini-Zuma, minister van samewerkende regering en tradisionele sake, aansoek te doen vir spesiale status om terug op vlak-5 geplaas te word. "Die ANC sê die terugkeer na vlak-5 is 'n dringende kwessie wat ernstig oorweeg moet word. Alle lewens maak saak." - News24