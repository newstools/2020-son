DIE nasionale Covid-19-inperking gaan nie die Willows-krieketspan terughou nie. Die span gaan voort met sy planne vir die komende Grahams­town Cricket Board (GCB)-krieketseisoen en hy droom groot. Hy beoog om die Eerste Liga te wen en berei tans voor. Aansluit Ondanks die feit dat hy ’n paar opwindende jong sleutelspelers gaan verloor, glo die Makhanda-span hy het die vermoë om goed te vaar. Spelers soos Romario Fritz, Liam Agnew en Seth Faltein gaan hulle aansluit by die Nelson Mandela-Universiteit (NMU, Madibaz), waar hulle gaan studeer. Willows het vele GCB-kompetisies gewen, maar nog nooit die Eerste Liga nie. Hy is vasbeslote om dit hierdie seisoen te vermag. Die klub het nog vele staatmakers, onder wie Marquin Loutz, Abner Accom, Tando Ngcete, die veterane Melville Daniels en Chusta Daniels, Ruwayne Brooks, Seviano Jasson, Winston Johnson en Mohammed Sonday. Almal van hulle verteenwoordig die OP Platteland-span. Die klub het ook ’n paar spelers van ander klubs bygekry. Dit gaan beslis ’n hupstoot wees. Verlede seisoen se kaptein, Jasson, glo ook sy span gaan die komende seisoen goed vaar. Jasson wil aanbly as kaptein as hy herkies word. Hy sê: “Ek is positief daaroor dat die span van ons groot sukses kan behaal. Ek geniet dit om kaptein te wees, maar dit hang van die lede af of hulle my nog wil sien aanbly. “Ons is ’n jong en baie opwindende span. Dis ’n voorreg om hulle te lei. “Ek kry ook baie ondersteuning van die senior spelers, wat geweldig help. “Ons gaan wel ’n paar uitstekende spelers verloor, maar dis nie die einde van die wêreld nie.” Die span is so begeesterd dat hy al met padwerk en binnenshuise oefeninge aan die werk gespring het.