PARAMEDICS by die Pinelands-basis het gister geweier om te werk nadat twee van hul kollegas positief getoets is vir Covid-19. ’n Werker wat anoniem wil bly, het Son gekontak en gesê hulle weier om te werk omdat die gesondheidsdepartement nie die ambulanse en werkstasies wou ontsmet nie. Die werkers het ook gevoel hulle moet gescreen word sodat hulle kan weet hulle is nie met die virus besmet nie. Hulle beweer die direkteur weier ook om dít te laat doen. Die werker het uitgevaar: “Hulle het nie ’n keuse nie. Hulle móét ons screen!” Toe Son gister by die basis opdaag, het die paramedics almal buite gesit terwyl die ambulanse ontsmet is. Die direkteur het besluit om dit te laat doen, anders sou hulle nie werk nie, het ’n werker gesê. Quinton Hannibal, ’n vakbondverteenwoordiger, bevestig hulle het twee positiewe gevalle. Nog vier is vir toetse gestuur. Uitgaan Hannibal verduidelik: “Die span wat hier buite sit, moes al vanoggend 07:00 begin werk het. “Hulle voel voordat hulle gaan werk, moet die ambulanse skoongemaak word. “Dis nie asof hulle tools down nie. Hulle wag vir die all clear sodat ons weer kan werk. “As die voertuie eers weer skoon is, gaan hulle op die pad uit. Dis belangrik dat hulle so gou moontlik weer uitgaan.” Nog ’n werker wat anoniem wil bly, sê hulle het ook steeds ’n probleem met hul beskermende drag. Die werker sê: “Ons soek min. Nomafrench Mbombo (Wes-Kaapse minister van gesond­heid) hier. “Ons wil self ons storie aan haar vertel. Die storie wat sy kry, is van die direkteure, nie van ons nie. “Ons wil weet hoekom ons nie A50 suits mag dra nie. Mense wat kos uitdeel, kan dit dra, maar nie ons nie. Ingestem “Óns moet nou scientific redes gee hoekom ons A50 suits kan dra. “Ons werk heel voor op die frontline, maar ons dra nie die suits nie. Iets hier is net nie reg nie.” Deanna Bessick, ’n woordvoerder vir die mediese nooddienste, sê die werkers by die Pinelands-basis het nie geweier om te werk nie. Sy verduidelik: “Die beamptes het gevra dat die voertuie en die basis ontsmet word. Die bestuur het daartoe ingestem. “Die ontsmettingsproses is tans aan die gang. Sodra die proses klaar is, sal die beamptes voortgaan met hul skof.” Bessick sê dit het nie met dienslewering ingemeng nie. .