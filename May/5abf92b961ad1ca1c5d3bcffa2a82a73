DIE Southern Kings en Ooste­like Provinsie Rugbyunie (OPRU­) kan net nie om dieselfde vuur sit nie. Die Kings-konsor­tium het gister versuim om op te daag vir die twee se beplande vergadering in die Imatu-gebou. Volgens die Kings is dit die OPRU se skuld dat die vergadering nie plaasgevind het nie. Die Kings-voorsitter, Loyiso Dotwana, sê die OPRU het nie voorsorg getref vir die nodige permit om te vergader onder die huidige Covid-19-lockdown-regulasies nie. Publisiteit Hy noem verder dat die OPRU ook die versoek vir ’n video-konferensie van die hand gewys het. “Ons wil nie deel wees van onwettige vergaderings nie, veral nie ná hoeveel publisiteit die vergadering gekry het nie. “Ons het elke poging aangewend om te verseker dat die vergadering voortgaan.” André Rademan, president van die OPRU, sê egter die Kings weet al van verlede week af van die vergadering, maar hulle het Maandag eers aansoek gedoen vir die nodige permit. Hy sê: “Dit kom voor asof die Kings probeer om hierdie vergadering te vermy. “Ons het die video-konferensie van die hand gewys omdat ons nie die nodige fasiliteite het om dit veilig en volgens die regulasies te laat geskied nie, nie omdat ons nie wou nie. Salarisse “Hierdie vergadering is baie belangrik. Dit gaan oor die toekoms en volhoubaarheid van die spel in die provinsie. “Dat salarisse nie kon betaal word nie, wek kommer en dit moet hanteer word.”