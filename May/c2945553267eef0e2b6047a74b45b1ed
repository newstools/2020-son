’N TIENER-DRUGGIE van Missionvale in die Baaise Northerns vee hom af aan sy pa deur te weier om die drugs te los en in die huis te bly sodat hy nie die corona-virus opdoen nie. Pleks dat die 15-jarige seun hom en sy familie beveilig, hang hy en sy pelle bedags – sonder maskers en handskoene – uit by die verkeerslig by die Kenako Mall langs die Uitenhage-pad “waar hulle daagliks mense beroof”. Die moedelose pa (44) – ’n produksiebeplanner by ’n Baaise fabriek – het die afgelope week aan Son gesê hy waarsku sy laitie elke dag oor die gevaarlike virus, maar die kind steur hom net niks aan hom nie. Die pa sê die seun bly saam met sy ma en die res van die gesin en hy vrees dat – indien die seun die virus sou opdoen – hy hulle almal kan aansteek. “Ek vrees vir sy lewe.” Die pa sê hy moet sy seun – te midde die Covid-19-pandemie – aanhoudend uit shacks in die plakkerskamp gaan haal waar hy by sy vriende kuier­. Volgens die pa hang sy seun en sy pelle naweke soggens van agtuur en soms deur die week by die betrokke verkeerslig uit. Hy sê hulle target spaza shop owners wat hul voorraad agter op hul bakkies vervoer. Once die bakkie by die verkeerslig stilhou, slaan die skobbejakke toe en steel van die kosvoorraad. Volgens hom verkoop hulle dan die kos vir drugs. Hy sê dié stelery kom nou al vir sowat twee maande aan. Die pa sê Sondagoggend het dinge handuit geruk, want toe het ’n winkeleienaar glo op hulle geskiet toe hulle dié man ook wou beroof. Hy voeg by die klong steel geld uit die huis. Hy sê hy steel ook kos uit die huis en verkoop dit dan. Volgens die pa het die laitie ál sy suster se man se kar­parte ook gesteel en dit vir drugs verkoop. Hy sê hy praat gereeld met sy seun oor sy gedrag en waarsku hom dat dit hom nog in die moeilikheid gaan bring, maar hy luister net nie. Volgens die pa was sy seun nooit so nie. Hy was vroeër by ’n vooraanstaande Baaise skool en het toekennings gewen vir beste rugbyagter­speler in die o. 13-span. Die pa sê aangesien sy seun baie stokkies gedraai het, moes hy hom toe by ’n ander laerskool inskryf. Volgens die bekommerde pa het sy seun reeds op die ouderdom van 13 dwelms begin gebruik. By sy nuwe skool het hy ook gereeld stokkies gedraai. Die pa sê in 2018 het ’n dokter bevind sy seun het dwelms in sy stelsel. Volgens hom het ’n dwelmtoets by die kliniek dit bevestig. Knaap Die pa sê hy was raadop en het toe ’n maatskaplike werker genader om in te tree met die hoop dat sy seun na ’n rehabilitasiesentrum gestuur sou word. Volgens die pa het hy sedert­ twee jaar gelede nog niks weer van die maatskaplike werker gehoor nie. Die pa sê sy seun woon by sy ma, maar hy slaap meestal oor by vriende. Die knaap slaap so een of twee aande ’n week tuis. Die outjie is die middelkind van vyf kinders. Die ander is glo gehoorsaam. Die pa sê: “Ek voel hartseer. Dis nie mooi om hom so te sien nie, want ek probeer my bes as ouer.” Volgens die pa het sy seun baie potensiaal. Eddie Alexander, voorsitter van Algoapark en Mis­sionvale se gemeenskapspolisiëringsforum, sê die seun se ouers kan hom vir bystand bel by 078 371 1521.