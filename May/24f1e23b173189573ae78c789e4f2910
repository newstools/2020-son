NOG ’n koperdief het hom gisteroggend naby die Bonteheuwel-treinstasie doodgeskok. Die voorval het omstreeks 09:30 plaasgevind toe die 33-jarige man van die nabygeleë Kalksteenfontein probeer het om kabels te steel. Die man, Andrew “Apie” Smith, is op slag dood. Shireen Tromp, Smith se suster, sê sy kan nie verstaan hoekom haar broer kabels try steel het nie. Tromp (42) sê: “Ek weet nie hoekom hy dit gedoen het nie, want hy is ’n werkende man. Hy hét ’n werk. “Soos ek hoor, was daar vrinne wat hom by die huis kom haal het. “Ek kan nie sê nie, want ek was nie daai tyd by die huis gewees nie. Hy het nog by die huis gelê toe ek die huis verlaat het. “Een van die neighbours het toe later vanoggend (gister) vir my gebel toe ek by die werk was om te sê dit lyk of dit hy is wat by die treinspoor dood lê. Vandalisme “Ek is baie hartseer. Hy het nie kinders van sy eie nie, maar hy het my kinders soos syne gevat.” Rdl. Angus McKenzie sê die Passasierspooragentskap van Suid-Afrika (Prasa) moet meer doen om die sentrale lyn te beveilig. Die lyn loop tussen die Kaapse middestad, Mit­ch­ells Plain en Khayelitsha, maar is weens onder meer aanhoudende vandalisme en kabeldiefstal al sedert 2019 gesluit. McKenzie, wat ook die voorsitter is van die portefeuljekomitee vir vervoer in die Stad Kaapstad, sê Prasa “moet sy huis in orde kry. “Dit raak nou duideliker dat die elektrisiteit op die lyn nog altyd lewendig is, al het Prasa die sentrale lyn gesluit. “Hoewel verskeie individue gesterf het terwyl hulle kabels gesteel het, is dit nie goed genoeg om diewe af te skrik nie. Hierdie misdade is onaanvaarbaar, maar Prasa het steeds ’n rol om te speel om die lyn te beveilig, of dit nou werk of nie.” McKenzie meen Prasa moet die sentrale lyn beveilig of dit heeltemal sluit. Hy redeneer as daar nie ’n geleentheid was om te steel nie, sou diewe nie die kans vat nie. “Prasa Wes-Kaap moet sê wat hy beoog om met die lyn te doen voordat daar nog vandalisme en lewensverlies plaasvind.”