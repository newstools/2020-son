ASHTON. – ’n Antie van ’n plaas is bitter kwaad vir haar man oor hy haar nie eens een oomblik gun om buite haar huis lug te skep nie. Son het vertroulik verneem dat die oom sedert die begin van die lockdown glad nie wil hê die antie moet buite wees nie. Sy mag nie eens ’n voet buite die huis sit nie. Ant Betsie Sieglaar (70) is eers skytbang om te praat. Sy sê manlief sal haar slegsê as sy uitlap wat in dié tyd met haar gebeur het. By Son se besoek gister was ant Betsie se man, oom Louw “Basie” Sieglaar (73), besig om onkruid rondom sy jaart uit te spit. Ant Betsie was in die huis besig om brood te bak. Toe Son haar vra oor hoekom sy tydens die lockdown nog nooit ’n voet buite gesit het nie, was sy half sku om te praat. “Ek wil nou nie so hard praat dat hy ons gesprekkie hoor nie,” sê sy en vee die tafel met ’n lappie skoon. Toe vertel ant Betsie oom Basie het gesê sy moenie buite die huis kom nie, want daar is ’n nare pes wat veral die lewe van vroue bo die ouderdom van 60 kortknip. Ant Betsie sê sy het ook verneem van die pes wat mense doodmaak wanneer een buite die huis kom. Volgens haar het hulle nie ’n TV om elke dag na die nuus te kyk nie. “Ons hoor maar oor die draadloos van die virus wat in die lug rondhang en veral mense doodmaak wat ly aan TB en suiker, soos ek, en wat ook diep in hul jare is,” vertel sy bekommerd. Volgens Betsie was die oom nog nie weer weg dorp toe om ’n PM9-battery vir hul draadlosie te gaan koop nie. “Die laaste wat ons nog oor die 18:00-nuus op Radio Sonder Grense gehoor het, was toe daar 11 mense van die Kaap dood is. “Waar staan die dodetal nou, my kind? Dis mos ’n vreeslike ding wat aan die kom is,” sê ant Betsie met groot oë. Toe Son sê die dodetal het al hoog geklim, val sy byna op haar rug en smeek so hard vir genade dat oom Basie by die huis instorm. Leef Hy wil weet wat sy vroutjie makeer. Son vra toe waarom hy haar nie uit die huis wil laat kom nie. “Ek wil nog jare saam met haar leef. Ek wil haar net beskerm teen die Covid-19-pandemie.” Ant Betsie sê as oom Basie haar net ’n kansie gun om buite te kom, sal hulle beslis nog jare lovey-dovey wees.