“ONS kan nie toelaat dat mense van honger doodgaan nie.” So sê Mogamat Nordien van die Kensington-polisiërings­forum wat kospakkies aan minderbevoorregtes in sy gemeenskap uitdeel. Volgens Nordien het hulle al meer as 1 300 kospakkies en oor die 2 000 warm etes uitgedeel sedert die lockdown begin het. Nordien sê: “Ons deel kos uit in Factreton, Soutrivier, Wood­stock en Distrik Ses. “Ons gaan sover om ander gemeenskappe wat in nood is, ook te help. “Die kruideniersware is baie skaars tydens die lockdown en gelukkig het ’n besigheid ons van die groceries voorsien. “As daar nie kospakkies is om uit te deel nie, is ons besig met ’n voedingskema om die mense te voed. Die voedingskema deel brood en ook kos in die gemeenskap uit. “Ons probeer dat daar altyd iets op die tafel is vir die inwoners en hulle nie met ’n leë maag bed toe gaan nie. “Ons kan nie toelaat dat die mense van honger ook sterf nie.” Die KenFac Can-organisasie in Kensington het ook sedert die lockdown begin het verskeie kospakkies en kos aan die gemeenskap uitgedeel. Volgens Kevin Alexander, gemeenskapsleier, het hulle onlangs gehelp met die uitdeel van kos aan die twee laerskole in die gebied. Daar word een keer ’n week kos aan die kinders by die Laerskool Wingfield voorsien.