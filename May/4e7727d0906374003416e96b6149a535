KORINGBERG. – Dooie mense hier kry op hul naam kospakkies! Só vertel Marie Jacobus (45) van dié gemeenskap in die Swartland-munisipaliteit. Sy is baie ontevrede oor net sekere mense volgens haar kospakkies kry. “Ek het baie bakkies verby ons gesien gaan met kospakkies en hampers en vrugte. Maar ons kry niks! Seker omdat ons by ’n winkel bly,” kla sy. Jacobus sê hul name is op die kospakkie-lys, maar tot op die uur het hulle nog niks gekry nie. “Ek het al gaan kyk of my naam daar is, terwyl hier huise is wat twee en drie keer kry. Kinders van 25 jaar kry kospakkies, maar ek, wat 45 jaar oud en sieklik is, het niks gekry nie.” Jacobus sê sy voel baie ontevrede omdat sy dan op daai lys die naam sien van mense wat al onder sandkomberse lê, maar ewe skielik is hulle ook dan nou begunstigdes. Jacobus se buurman Booi Wilskut is net so ontevrede. Die groepe inwoners het ’n video aan die burgemeester gerig waarin hulle hul bekommernisse deel en vra waarom hulle nie raakgesien word nie. “Mense wat klaar ses voet begrawe is, wat nie meer op die aarde bestaan nie, is as gevolg van die behuisingsubsidie begunstigdes. Ons betaal nie huissubsidies nie, maar neem vir ons ook in ag,” vra Jacobus. Wilskut beweer die ID-nommers van dooie mense word gebruik om in aanmerking te kom vir die kospakkies. “Die laaste tyd is hoeveel hampers en goed uitgedeel, maar dit gaan ons verby,” kla hy. Wilskut sê hy is ’n enkelouer sonder ’n vaste inkomste. “Ek casual en my kinders kry AllPay, maar dit het niks met die prys van eiers te doen nie. Hoekom sien julle ons nie raak nie?” Jo-Ann Krieger, direkteur van ontwikkelingsdienste vir die Swartland-munisipaliteit, sê verskeie organisasies versprei gedurende die Covid-19-pandemie kospakkies om gesinne te help. Dit sluit in die departement van maatskaplike ontwikkeling, Sassa, kerke, regeringsorganisasies en individue. “Die Swartland-munisipaliteit is een van talle instansies. Lid “Hy het in die Moorreesburg/Koringberg-area ongeveer 200 kospakkies aan lae-inkomste-deernisgevalle verskaf.” Krieger sê die Swartland-munisipaliteit het geen inligting dat die name van oorledenes gebruik word om kospakkies te ontvang nie. “In gevalle waar ’n lid van ’n deernis-huishouding intussen oorlede is, het die huishouding as gevolg van hul maatskaplike omstandighede steeds gekwalifiseer vir ’n kospakkie,” sê sy.