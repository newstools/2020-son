EDDIE Harker, wyk 38 se raadslid, is hoogs de moer in vir die kriminele elemente in sy wyk. Hy het gister sy ontevredenheid en bekommernis uitgespreek oor die misdadigers wat aanhoudend dienslewering kniehalter deur munisipale werkers te target wat noodsaaklike dienste in die gemeenskappe wil verrig. Hy sê inwoners moet die fluitjie blaas sodat die misdadigers uitgewys kan word en hulle aan die pen kan ry. Beveiliging “Daar is nie altyd escort of beveiliging vir die munisipale werkers nie. “Die meeste van die tyd dien ek as raadslid as hul sekuriteit.” Harker sê hy het nie altyd die tyd nie. Hy doen dus ’n beroep op gemeenskapswerkers en die breë gemeenskap om hande te vat. Alton Commins, ’n inwoner van Timothy Valley, sê noudat die krag af is, word die mense gerob wat saans van die werk af kom. Volgens Commins is daar sowat 15 huise in hul area wat  met gangster­ism gelink word.