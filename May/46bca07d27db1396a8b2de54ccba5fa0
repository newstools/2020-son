’N WYKSRAADSLID, Eddie Harker, wonder tot vandag toe nog hoekom sy wyk nie as ’n hotspot geklassifiseer word nie. Hy vra dít veral in die lig van die moord op twee jong vroue wat in April in sy wyk in die Baaise Northerns doodgeskiet is. Harker sê as ’n mens die toename in misdaad in wyk 38 sien en beleef, weet hy nie wat nog moet gebeur om dit as hotspot te laat klassifiseer nie. Kol. Priscilla Naidu, ’n polisiewoordvoerder, sê misdaadpatrone fluctuate van tyd tot tyd. Die polisie­bestuur van Bethelsdorp hou die trends op ’n daaglikse basis dop. Sy sê wanneer ’n area begin kommer wek, word strategieë geïmplementeer om die misdaad daar te probeer bekamp. Naidu sê in April 2020 het KwaNoxolo (Timothy Valley) ’n fokus-area geword vanweë die vlaag lootings en kriminele aktiwiteite in die area. Volgens haar het die polisiebestuur van Bethelsdorp bykomende mannekrag ontplooi en sigbaarheid in die area vermeerder.