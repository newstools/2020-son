KOUE en die elemente maak niks saak wanneer ’n mens verlief is nie. Vir Crystal Jones en Ismail Hendricks, twee jong haweloses wat onder ’n brug in Kaapstad woon, is die kouefront en bibbernagte van die winter nie iets waaroor hulle kla nie. “Ons is net bly om mekaar te hê. Ons dink nie eens aan die reën, wind of yskoue dae nie,” sê Jones. Vir die paartjie, wat feitlik niks het nie, is die klein tentjie wat die Stad saam met ’n matras aan hulle verskaf het genoeg om die koue af te weer. Jones sê hulle was onder die groep haweloses wat vanuit die tydelike skuiling in Strandfontein na ’n hotel geneem is vir isolasie. Ná die week van so ’n bietjie ongekende luxury is hulle weer op straat. “Ek is dankbaar dat ek nie die virus het nie en weer my liefie kan sien,” sê Jones. Hendricks sê hoewel hy ook in die clear is en nie die corona-virus het nie, is hy bekommerd dat hy ander siektes kan opdoen omdat hulle buite slaap. Jones sê: “Dis baie koud en ja, ons is weer saam. “Maar ek is bekommerd oor ons gesondheid. “Ek herinner haar en almal hier om seker te maak hulle hou hulself skoon. “Was hande en maak jou mond en neus toe. “Ons is kwesbaar soos ons hier op die straat is. Dis juis ons wat nie kan bekostig om nou siek te word nie. “Die winter het dan nou eers begin.” Hendricks sê hy mind nie om op straat te slaap nie. “Ek het my baby gemis terwyl ons ’n week in isolasie was. Ek besef nou ek kan nie sonder haar nie. “Ons hou mekaar warm,” sê hy. Intussen se Suruya Petersen, wat ten spyte van die koue net ’n T-shirt en lang skirt aangehad het, sy verkies om op die straat te slaap bo om in ’n kamp of ’n plek gesit word totdat winter verby is. “Ek slaap lekker in my tent. Die koue weer pla my nie. Ek wil nie op en af trek nie. Ek is nou hier en dit is waar ek sal bly en waar ek die koue nagte sal deurbring.” 