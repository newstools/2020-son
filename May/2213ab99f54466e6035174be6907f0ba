VOLTOOI die Engelse Premierliga-seisoen – of betaal TV-uitsaaiers se £750 miljoen (sowat R16,8 miljard) terug. Dít is die realiteit wat klubsokker se rykste en bekendste liga gedurende die Covid-19-krisis in die gesig staar. Ringkoppe van Engelse sokker het ’n belangrike besluit om te neem noudat hulle reeds die go-ahead van die Britse regering gekry het om beroepsokker te laat voortgaan. Dit moet egter agter geslote hekke gebeur en die ooreenkoms is dat games in neutrale stadions sal plaasvind. Daar is egter klaar klubs in Engeland wat gekant is daarteen om hul wedstryde in neutrale stadions te speel. Brighton & Hove Albion, Aston Villa en Watford skop teen die karre. Hulle is ironies genoeg die drie klubs wat sake uitspook om nie tot Engelse sokker se naasbeste liga gerelegeer te word nie. Richard Masters, uitvoerende hoof van die Premierliga, het bevestig daar is ander klubs wat teen wil en dank hul tuiswedstryde in hul eie stadion wil speel. Die Premierliga moet dus nou weer aan 10 Downing Street se deur loop klop om die premier te vra of dié klubs maar in hul eie stadions kan speel. Hierdie pratery heen en weer sal glad nie goed afgaan by desperate Liverpool-ondersteuners nie. Hulle is immers twee oorwinnings weg van hul eerste Premierliga-kroon in 30 jaar. Masters sê: “Alle klubs verkies om by die huis te speel en hulle aanvaar dit is ’n kwessie wat aangespreek moet word. “Dit is nie ’n kwessie wat uniek is aan enige deel van die liga nie.” Veiligheid Klubs is egter nie die enigstes wat reservations het oor die voltooiing van die seisoen nie. Die spelers wil weet hulle veiligheid kom eerste en die nodige protokol vir Covid-19-toetse is in plek. Daar is ook diegene wat vir die veiligheid van familielede vrees, veral spelers met swanger vroue. En selfs al word die seisoen voltooi, sal die Premierliga steeds die helfte van die uitsaairegte se geld moet terugbetaal.