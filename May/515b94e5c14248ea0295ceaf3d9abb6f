DRIE lede van die Oostelike Provinsie Rugbyunie (OPRU) gaan dalk môre geskors word vir hul moontlike betrokkenheid by vervalste fakture wat dié unie ’n verlies van nagenoeg R457 000 laat ly het. Son op Sondag is in besit van ’n brief waarin daar aan die OPRU se raad aanbeveel word dat dié drie lede vir hul betrokkenheid by die invoices geskors moet word voordat daar met ’n interne ondersoek begin word. Strafregtelike klagte staar dié drie ook in die gesig. ’n Groep rugbyklubs het besluit om ’n klag van bedrog teen dié drie oor die vervalsing van fakture by die Port Elizabethse handelshof aanhangig te maak. Luidens die brief aan die OPRU se bestuur moet dié drie lede tydelik van hul pligte onthef word sodat die OPRU met ’n ondersoek kan begin. Oudregter Lex Mpati sal dié ondersoek lei. Daar is verwag dat die OPRU se bestuur reeds Vrydag in ’n videokonferensie ’n besluit sou neem oor die skorsings. Luidens die brief word die lede nog aan niks skuldig bevind nie, maar omdat die OP reeds ’n ondersoek begin het, moet hulle eers geskors word totdat die ondersoek voltooi is. “Regter Mpati word hoog aangeskryf en daarom het ons hom gevra om die ondersoek te lei,” het André Rademan, die OPRU-president, gesê. “Hy het ingestem om die aangeleentheid te ondersoek en kan hopelik binne 30 dae vir ons bevindings en aanbevelings gee. “As hy sê dis ’n strafregtelike saak, gaan ons kriminele klagte lê. As hy wel voel ’n departemen­tele klag moet gemaak word, sal ons so voortgaan.” Rademan wou egter nie uitwei oor die brief en die OP-lede nie. “Ons ondersoek is aan die gang en ons moet vir die bevindings wag,” het hy laat hoor. Die totale bedrag wat die OPRU sou uitgee, luidens die fakture, is ’n allemintige R457 060. Die eerste invoice is ingedien vir die huur van ’n rugbyveld van ’n maatskappy genaamd Local Lawn Care and Landscaping. Dit was vir R283 000. Op dié invoice is daar egter geen kontaknommer nie. Daar is wel ’n adres en e-pos-adres. Son op Sondag dra ook kennis dat geen so onderneming by die gegewe adres van 13 Adderley-straat, Cradock, bestaan nie. Die enigste adres vir ’n Local Lawn Care and Landscaping is PO Box 571, Marshall, in die Amerikaanse deelstaat Minnesota. Die logo op die faktuur lyk ook presies soos dié van die Amerikaanse onderneming. Die tweede invoice kom van ’n catering company genaamd Noxie Trading, waarvan die eienaar onlangs ontken het dat sy ’n faktuur vir die uitbetaling van R174 060 vir ’n subunie-dag aan die OPRU gestuur het.