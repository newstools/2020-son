WAAR ’n wil is, is daar ’n weg! Die Greenwood Athletic-sokkerklub se bestuur het besluit om iets te doen om die mense in die gemeenskap te probeer help wat honger ly en sukkel om kop bo water te hou gedurende die Covid-19-pandemie. “As klub wou ons iets doen om mense te help. Ons gee om en aangesien ons klub finansieel nie in ’n goeie posisie is om kospakkies uit te deel nie, het ons koppe bymekaargesit en besluit ons gaan daagliks 100 liter sop maak en aan die mense uitdeel,” het Raymond Brickles, ’n beampte van Greenwood Athletic gesê. Brickles sê die lede van die klub het dié inisiatief hartlik verwelkom en dit met donasies ondersteun. Hy het bygevoeg dat die klub met leiers in verskeie gemeenskappe kontak gemaak het om self die sop uit te gee aan die mense in die settlement van die Cavala­dorp, Capricorn, Hillview, Lavender Hill en Albertus Court, van waar die klub sy oorspronklike lede getrek het. Geseënd Hulle het eers net vir groceries en cash vra om die ma van een van die o. 10- spelers te ondersteun en haar gesin in dié moeilike tyd te help. Sy ly aan kanker. “Ons voel hartlik geseënd en dit was oorweldigend om te sien dat ons lede se harte in dié noodomstandighede oopgegaan het.” Dié klub wat in Retreat gesetel is, vier vanjaar sy 40ste bestaansjaar. Brickles sê daar word ’n sokkerdag vir veterane beplan en hulle wil spelers nooi wat destyds in die Virginia League gespeel het.