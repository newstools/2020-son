DIE nood van die sowat 1 260 honger werkers was so groot dat daar g’n ander keuse was as om die kantore van die Gamtoos Irrigation Board­ (GIB) te heropen nie. Die GIB se kantore het weer op 8 Mei in Joubertina oopgemaak nadat 29 kontrakteurs dit in Maart gesluit het weens onbetaalde Desember-salarisse. Danksy ’n ooreenkoms tussen die onderskeie partye kan die werkers weer ’n brood op hul gesin se tafel sit. In ’n brief gedateer 5 Mei sê die GIB-groepshoof, Rienette­ Colesky, ’n daaglikse loon sal betaal word aan alle kontrakteurs en deelnemende partye wat geldige kontrakte met die GIB het. Hierdie loonooreenkoms het betrekking op vlak 5 van die lockdown-regulasies. Dit dek die 22 werkdae vanaf 27 Maart tot 30 April. Daar sal luidens Colesky se skrywe later bepaal word hoe die betalingstruktuur vir vlak 4 van die lockdown gaan lyk. Dit het op 1 Mei van krag geword. Die GIB is die implementeringsagent vir ’n R32 miljoen-projek van die departement van omgewingsake, bosbou en seevissery. Dit behels onder meer die verwydering van indringerplante om bosbrande te verminder. Fezile Yake, ’n raadslid vir die inwoners van Tsitsikamma, Langkloof, Louterwater, Misgund­, Kareedouw en Joubertina, verduidelik mense is afhanklik van die projek vir oorlewing. “Sowat 90 kontrakteurs werk aan die projek. “Dit skep ongeveer 1 260 werksgeleenthede. “Armoede is groot in ons gebied en mense het geen ander bron van inkomste nie. “Die geld wat die GIB mense gaan betaal, sowel as die maatskaplike verligtingstoelae wat kontrakteurs gaan betaal, gaan vir baie gemeenskappe van hulp wees,” sê Yake. Onderteken Wiseman Noma, ’n kontrakteur van Kareedouw, sê hulle is verlig dat ’n ooreenkoms bereik kon word. “Dit is egter nog onduidelik hoe dinge gaan werk, want ons het nog nie enige dokumente onderteken nie,” sê Noma. Die burgemeester van die Gamtoos-munisipaliteit, Samuel Vuso, sê hulle is ook bly die GIB-kantore is weer oop. “Maar dit beteken nie dat die ondersoek na die werkers­ se bewerings van mismanagement gestaak gaan word nie,” maan Vuso egter. Colesky sê hulle sal voortgaan om die projek as diensverskaffer te fasiliteer. “Alle gemagtigde transaksies van hierdie projekte sal in lyn wees met die departement se mandaat en in terme van die lockdown­regulasies,” verseker Cole­sky.