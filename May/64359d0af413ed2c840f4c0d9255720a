ISHMAEEL Allie is net 11 jaar oud, maar hy is reeds besig om as skaakmeester naam te maak. In 2014, op die ouderdom van vyf, het hy die jongste mens tot nog toe geword wat die Westelike Provinsie as skaakspeler op skoolvlak verteenwoordig. Omdat hy destyds in gr. R was, was daar nie ’n kategorie vir hom om in te speel nie. Hy moes dus met kinders in die o. 10-ouderdomsgroep kompeteer. Hy is as die kampioen in die Westelike Provinsie gekroon en hy het Suid-Afrika op nasionale vlak verteenwoordig. Ishmaeel het ook erkenning gekry as die eerste swart Suid-Afrikaanse skaakmeester. Hy is tans ’n leerder by die Duitse Internasionale Skool in Kaapstad. Daar durf hy daagliks opponente van oral in die wêreld aan. Ishmaeel se ma, Sumayah Allie, is uiteraard baie trots op haar seun se prestasies. Sy sê: “Tydens die lockdown speel my seun baie skaak aanlyn. Voordeel “Die aanlyn platform gee hulle die geleentheid om teen verskillende opponente van oral in die wêreld te speel.” Allie sê die voordeel daarvan is dat wanneer haar seun teen ’n opponent van ’n ander land speel, weet hy nie hoe oud die persoon is nie. Sy verduidelik: “Wanneer hy aanlyn speel, is daar geen ouderdomskategorieë nie. “Hy speel teen volwassenes en kinders van sy eie ouderdom. “Hy speel byvoorbeeld teen iemand van die Oekraïne of Rusland. En as hy nie baie van ’n land weet nie, sal hy die land gaan google om meer uit te vind van die land waarvandaan sy opponent kom. “Dit verbeter sy algemene kennis van ’n land en die wêreld. Dit gee hom ook ’n kans om meer van die persoon se taal en kultuur te leer.” Volgens Allie speel geestelike fiksheid ’n baie groot rol wanneer jy aan enige sportsoort deelneem. “Jy kan fisiek fiks wees, maar wanneer jy in ’n uitdagende situasie is, is dit jou geestelike fiksheid wat uiteindelik die verskil maak,” sê Allie. “Jy kry byvoorbeeld somtyds atlete wat aan die Comrades-marathon deelneem en fiks is, maar hulle sukkel om die wedloop te voltooi, want hulle het nie aan hul geestelike fiksheid gewerk nie. Geraak “Skaak help jou om strategies na die lewe te kyk. Jy moet altyd drie stappe voor jou opponent wees. Skaak is ook een van die min sportsoorte wat nie deur die Covid-19-pandemie geraak is nie,” voeg sy by.