NOEM Mike Tyson (53) se beoogde kragmeting teen Sonny Bill Williams (34) eerder ’n sirkus as ’n boksgeveg. Dít was die onmiddellike reaksie van die promotor Rodney Berman toe hy oor dié beoogde geveg gepols is. “Nee, dis ’n sirkus en beslis nie boks nie. “En ja, natuurlik sal Tyson al die moontlike teenstanders vermoor. “Hulle is net D-afdeling-boksers,” sê hy. Berman verwys hier na Barry Hall (43) en Paul Gallen (38), wat saam met Williams as moontlike teenstanders genoem word. Hall is ’n Australiese rugbyligaspeler en Gallen ’n oudspeler. Oefensessies Die Australiese promotor Brian Amatruda het Tyson $1 miljoen (sowat R18,6 miljoen) aangebied. Ná net ’n paar oefensessies is Tyson volgens kenners in die beste shape van sy lewe. Hy is ook heelwat maerder as in 2018. Sommige sê sy toestand is “ongelooflik”. Sy afrigter, Rafael Cordeiro, sê hy kon nie glo wat hy sien toe Tyson die eerste keer teen die pads geoefen het nie. “Die man is fenomenaal. Hy gaan iemand doodslaan. “Mike het steeds die spoed en krag van ’n 21-jarige,” sê Cordeiro. In die sosiale media word Williams bestempel as ’n “joke­” wat gaan seerkry. Ene Wallywombat sê Williams het ’n 0%-kans om te wen, terwyl Andcan sê hy sal in die eerste ronde uitgeslaan word.