VIR meer as twee maande kon mammies huisie-huisie speel met hul kleuters. Maar nou moet hulle terug werk toe. Suzie Sampson van Oudtshoorn sê: “Ek kan nie my kind se crèchegeld betaal terwyl die crèche toe is nie. “Boonop moet ek my kinders se oppasser betaal. Dis dan mos onnodige dubbele uitgawes. “Ek wens net die gowwerment maak die crèches gouer oop, al is dit dan net op level 2.” Frank Manson van die Forum vir Vroeë Kindersorg sê landwyd kan 70% van die 30 000 kleuterskole en speelgroepe ondergaan. Ronecia Julies, wat betrokke is by crèches in Calitzdorp, sê: “Die Heuwel Speelskool is toe. “Ek werk en my kinders bly by die huis; my ma-hulle kyk na hulle. Ek gaan ook nie my ander kind skool toe stuur onder lockdown nie. Jy kry net een keer daai kind.” Son op Sondag het egter ook verneem van die crèches moes personeellede laat gaan omdat geen skoolgelde betaal word nie. Dawid Bothman, voorsitter van die beheerliggaam van die Ma­rius Fransman-speelskool, sê die skool moet eers toe bly ter wille van die breë gemeenskap. Hy sê hulle kontak die ouers voortdurend, maar intussen sien hulle self om na die kinders of dié wat moet werk, reël dat familielede na hulle omsien.