VYF mans is in die Noord-Kaapse-hooggeregshof vir die moord op die DA-raadslid Johannes Baatjies (49) en 'n sake-vennoot, in 2016, skuldig bevind. Richard Hasane (36), Richard Magawu (32), Matthews Legodi (52), Frank Baxane (34) en Charles Mpondomisa (42) is almal op twee aanklagte van moord skuldig bevind. Baxane en Mpondomisa is ook vir die onwettige besit van 'n vuurwapen an ammunisie skuldig bevind. Die vyf sal na verwagting tussen 24 en 26 Junie 2020 gevonnis word. Baaitjies, 'n voormalige raadslid van die Danielskuil-afdeling in die Kgatelopele-munisipaliteit, is in Augustus 2016 dood op die hoofweg tussen Danielskuil en Postmasburg aangetref. Hy is twee keer in die kop en een keer in die bolyf geskiet. Ten tyde van sy dood was hy saam met sy vriend, Jeffrey Nose, wat ook in die gesig geskiet is en ongelukkig sewe dae na die noodlottige voorval oorlede is. Magawu is binne 48 uur in hegtenis geneem. Paullis Mvuleni Mgcera (50), Mpondomisa, Legodi, Hasana en Baxane is tussen September en Oktober in hegtenis geneem. Voor die aanvang van die verhoor in 2018 is Mcgwera dood en die saak teen hom teruggetrek, aangesien die getuienis teen hom omstandigheidsgetuienis geword het.