‘DIE geknakte riet sal Hy nie verbreek en die dowwe lamppit nie uitblus nie,” lui Jesaja 42:3. Dís die boodskap van die Mosselbaaise pastoor Debbie Benjamin, wat “vandag in gehoorsaamheid wandel en my roeping uitleef tot eer van die Here”. Benjamin vertel ene “evangelis Dampies” het haar tydens ’n geliefde se begrafnis aangemoedig om met haar eie ministry te begin. “Ek is geroep vir gebroke vroue en mans wat gebuk gaan onder kinders wat nie wil gehoorsaam wees nie. “My hart gaan so uit na veral enkelouers, wat soms voel hulle is alleen in hul stryd. Maar daar is hoop in Christus.” Benjamin was vir jare die vrouepresident van die Apostoliese Geloofsending van Suid-Afrika (AGS). “Dit was veral ’n groot vreugde om saam met past. Isak Burger in die nasionale raad te dien,” vertel dié leier. Sy verklap sy is self deur ’n egskeiding. “Dis baie kere moeilik as jy jou in so ’n posisie bevind. “Daar word nie in die kerk ruimte geskep vir vroue wat deur ’n krisis gaan nie. Jubel “Maar as jy in jou baan bly en deurdruk, al is dit nou seer, kan jy vir seker weet dít sal ook verbygaan en dinge sal beter word. “Dit was altyd vir my sielsverkwikkend om te sien hoe ons vroue by konferensies jubel en juig ten spyte van die vele uitdagings wat ons in die gesig staar. Ons is meer as oorwinnaars deur die Here wat ons die krag gee. “Baie kere voel vroue verstote en verwerp, maar ons dien ’n God van liefde wat ons nooit sal verlaat nie. “Ek wil elkeen vandag bemoedig: Staan op en word verlig, want oor jou lewe skyn ’n lig. “Laat toe dat die Here jou gees oplig en breek in ’n gejubel uit,” sê Benjamin. Sy wens alle moeders ook ’n gelukkige Moedersdag toe. Covid-19 het almal onkant betrap, glo sy. “Dit het ons almal ontnugter en baie vrees en onsekerheid gebring. “Dit het ook ons lewe baie ontwrig, maar ons het hoop in die Here. Wees veilig, bly by die reëls van die government en bly by jou huis,” is haar raad. Lesers kan Woensdae tussen 10:00 en 12:00 in die Suid-Kaap op Heartbeat 103.9 FM na Benjamin se program, Nuwe Dinge, luister. As jy nog met haar wil skakel, bel haar by 083 940 2062.