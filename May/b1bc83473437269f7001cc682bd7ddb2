WÊRELDRUGBY het Vrydag bevestig dat die rugbytoetse wat vanjaar in Julie sou plaasgevind het, uitgestel is. Dit is weens die voortslepende wêreldwye COVID-19-pandemie en die gepaardgaande uitgebreide reis- en kwarantynbeperkings wat op talle lande geplaas het. Geen internasionale rugbytoetse gaan dus in Julie gespeel word nie wat beteken dat Jacques Nienaber, die nuwe Bok-breier, langer sal moet wag voor hy sy buiging as hoof-afrigter van die Bokke gaan maak. Die besluit beteken dat die toetse tussen die Bokke en Skotland, sowel as die Bokke se historiese toets teen Georgië, uitgestel is. Die Springbokke sou Skotland in twee toetse aangedurf het.  Die eerste toets sou op 4 Julie op Nuweland in Kaapstad plaasgevind het, terwyl die tweede kragmeting op 11 Julie op Kingspark in Durban gespeel gewees het. Die toets teen Georgië was vir 18 Julie in die Nelson Mandelabaai-stadion in Port Elizabeth geskeduleer. Die potensiële impak op die oorblywende internasionale games in 2020 sal in samewerking met internasionale rolspelers in rugby en die onderskeie owerhede gemonitor word. Alle partye, insluitend lidvakbonde, internasionale kompetisies, professionele klubkompetisies en internasionale rugbyspelers, sal betrokke wees by die evaluering van moontlike opsies met die oog op ’n kalender vir die res van die jaar. Alle besluitneming sal afhang van reis-, kwarantyn- en gesondheidsadvies van nasionale regerings. Die welsyn van spelers in ooreenstemming die gasheerlande sal in ag geneem word. Jurie Roux, die uitvoerende hoof van SA Rugby, het gesê: "Enige oplossing sal die speler se gesondheid, welsyn en toepaslike protokolle vir terugkeer na die spel hê. “Dit sou onvanpas wees om kommentaar te lewer oor moontlike oplossings tydens ’n belangrike konsultasieproses wat die heeltyd kan verander.” 