BERGIES wil die Stad Kaapstad dagvaar nadat die council hulle in die middestad “terug­gesmyt” het. Die haweloses wat die Stad die afgelope twee maande by die Strandfontein-sportterrein gehuisves het, is Donderdagaand onverwags met twee busse teruggeneem na die N2-brug in die middestad. Die 178 haweloses het die bitter koue nag op die sypaadjie deurgebring. Diegene wat lucky was, het in klein tente geslaap. Die res moes in die koue op matrasse oornag. ’n Woordvoerder van die Homeless Action Committee, Carlos Merquite, sê hulle is ontevrede met die behandeling wat hulle ontvang het. Volgens hom moet hulle almal kragtens die lockdown-regulasies onder kwarantyn wees nadat een van hulle in kontak was met ’n hawelose wat op 12 Mei positief getoets is vir die corona-virus. Hy sê die Stad het hulle vroeër vandeesweek na ’n kwarantyn-site in Bloubergstrand vervoer, maar hulle moes teruggaan Strandfontein toe, want “die mense by die site het nie kennis gedra van ons nie. “Die dienste (in Strandfontein) was skokkend. Die Suid-Afrikaanse Menseregtekommissie en Legal Aid moes namens ons ingetree het as gevolg van die wyse waarop ons behandel is. “Ons het vroeër ons lawyers afgedank, want hulle het met die Stad ’n ooreenkoms aangegaan rakende ons verwydering sonder dat ons in die saak geken is. Ons nuwe lawyers het probeer om ons verskuiwing in die hof teen te staan, maar hulle was onsuksesvol.” Merquite sê hulle het Donderdagaand geen keuse gehad as om in die busse te klim nie. “Toe ons hier in die stad aankom, is ons op die sypaadjie gedump. Die site binne is nog nie reg nie – ondanks die feit dat ons belowe is dat ons hier alle geriewe sal kry. “Ons is gesê daar is plek vir 250 mense, maar nou word ons gesê hulle maak nog plek reg vir 96 mense. “Ons gaan hulle (die City) sue om aan almal van ons ’n behoorlike dak oor ons kop te verskaf.” Merquite sê kwaad: “Ons voel ons is nie soos mense behandel nie. Ons voel as jy in dié Stad arm en haweloos is, is jy nie ’n mens nie. Jy is ’n dier. “Ons is behandel soos ’n stuk vullis wat op enige manier weggegooi kan word.” Nog ’n hawelose, Suraya Petersen, sê: “Strandfontein het vir my soos die tronk gevoel. Ons het nie vryheid gehad nie. “Hier waar ons nou is, is erger, want ons het nie eens water óf toilette nie. “Ek het ’n emmer wat ek gebruik wanneer ek number two, dan gooi ek die plastieksak agterna in die bos.” Aubrey Engelbrecht sê die straat is sedert sy tienerjare sy woning. Volgens hom het hy in Strandfontein vir die eerste keer sedert hy op straat bly, ’n dak oor sy kop gehad. “Maar nou is dit weer back to square one in die straat vir my,” sê hy. Die mayco-lid belas met gemeenskapsdienste en gesondheid, dr. Zahid Badroodien, sê in ’n ver­klaring dis niks anders as misinformation dat haweloses in die middestad gedump is nie. Badroodien sê politieke teenstanders wil die plight van hawe­loses vir eie gewin gebruik. Hy bevestig dat daar vroeër ’n Covid-19-geval onder die hawe­loses was, maar sê dinge is bemoeilik omdat sommige geweier het om van die kwarantynfasiliteite gebruik te maak. Volgens hom het die haweloses se lawyers hul dienste onttrek nadat die bergies hulle “mislei” het deur voor te gee hulle is in Melkbosstrand aan ’n Covid-19-geval blootgestel. Dit was glad nie die geval nie, aldus Badroodien. Hy sê verder onder vlak 4 van die lockdown-regulasies kan die Stad Kaapstad nie meer die haweloses dwing om in shelters te gaan bly nie.