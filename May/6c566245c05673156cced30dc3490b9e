GIO Aplon is baie opgewonde om weer in Suid-Afrika te speel, al was dit nie oorspronklik sy plan nie. Die 37-jarige veelsydige agterspeler weet hy is as speler sinoniem met die Kaap en die Stormers. Die boorling van Hawston het 96 games vir die Westelike Provinsie gespeel en 84 keer vir die Stormers uitgedraf. Van 2014 tot 2017 het hy Grenoble in Frankryk ook 62 keer verteenwoordig. Sedert 2017 het hy, onder die afrigting van Jake White, die trui van Verblitz in Japan oor sy kop getrek. Hy het van 2010 tot 2012 net 17 toetse vir die Springbokke gespeel. In Suid-Afrika word die Bulls as die Stormers se aartsvyand beskou. Sommige Kaapse rugbymense meen Aplon verraai die Stormers deur nou vir die Bulls te speel. Aplon het hieroor aan Rapport gesê: “Daar is so ’n paar tannies wat my op sosiale media afgeskryf het. “Een so ’n tannie van Gouritsmond is glad nie happy met my nie,” lag hy. Hy sê daar is spelers wat harder as hy gewerk het en selfs manne met meer talent, maar met ’n bietjie geluk het hy dit gemaak. “As ek nog in die Kaap was, was die Bulle nog die aartsvyand, maar ek is baie opgewonde om weer in Suid-Afrika te speel, al was dit nie oorspronklik my plan nie.” “Vir my bly dit ’n voorreg om rugby te speel. Hulle sê mos dis ’n eer om die trui aan te trek, maar dis ’n voorreg om rugby te speel. “Soms verwar ’n mens die voorreg met die eer. Daar is baie ouens wat vir enige span sal speel net om professionele rugby te kan speel. “Soms dink ’n mens dalk jy sal nooit vir die of daai span wil speel nie, maar dan weer, rugby is ’n voorreg. “Jy speel waar jy kan.”