HULLE hou die Stad skoon, maar dit voel asof die Stad hulle soos vullis behandel. Werkers van die departement van afvalbestuur het Maandag by die Wood­stock-depot gestaak en gekla die Stad sien nie mooi na hulle om nie. Die probleem hier is nie geld of die opoffering van tyd nie, maar die basiese nood vir maskers, sanitisers en handskoene, vertel ’n werker. Volgens die werker het hulle net een keer in die lockdown maskers gekry wat hulle vir 21 dae moes dra. Probleem Die werkers sê hulle het nie handskoene gekry nie. “Aanmekaar hoor ons: ‘The stores don’t have, the stores don’t have.’ ’n Mens sal dink die Stad is oppit, maar hulle is nie! “Dis ’n probleem, want ons werk met mense se afval. In die vullis gooi mense hulle handskoene en gebruikte maskers. “Dis al klaar ’n baie groot risiko om vullis te hanteer. “Die minste wat hulle vir ons kon doen, is om die regte beskerming te gee teen die virus.” Die werker sê hulle gee nie om dat hulle vanaf dag 1 van die lockdown werk nie, maar wil ook weet hoe belangrik hulle vir hul werkgewers is. “Daar is net beloftes wat gemaak word. “For instance is daar twee mense vir toetsing gestuur, maar hulle is weer binne ’n paar dae terug by die werk. Hoekom het hulle nie aan ons gedink en die mense huis toe gestuur nie? “Ons het ook families. Mense wat siekte het, wat at risk is. Dan bring ons nog die risiko om die virus te kry huis toe.” Nog ’n werker sê drywers van die vullistrok kry ’n klein bottel sanitiser en moet dit met almal op die trok deel. “Nou vat ons almal aan daai een bottel sonder maskers. Ek wil nie eens aan die scenario dink as een van ons siek is nie. “Vat ons aan daai drom, versprei die corona.” ’n Bron sê hulle het self gesien die trokke word nie eens ontsmet nie. “Die mense het ook vir mobiele klinieke gevra sodat hulle voor hulle uitgaan, gescreen kan word, maar geen antwoord nie. Veiligheid “Die bestuur het, volgens my, niks in plek om die werkers te beskerm nie. “Omdat hulle werkers se veiligheid en gesondheid soos vullis gedump het, gaan niemand se dromme meer skoongemaak word nie.” Sit-down PRIYA Reddy, ’n woordvoerder vir die Stad Kaapstad, het bevestig daar
 was wel ’n sit-down by die Wood­stock solid waste depot, wat die gebied
 langs die Atlantiese kus dien. Reddy sê: “Die sit-down het verband gehou met persoonlike beskermingstoerusting vir personeel. “Die Stad liaise met personeel en het aan hulle handskoene en twee lapmaskers voorsien.” Reddy sê die werkers is gevra om die toerusting te hergebruik. Sy sê: “Die nasionale departement van gesondheid onderskryf die hergebruik van lapmaskers in riglyne. Ingestem “Sanitiser
 is beskikbaar vir alle personeellede. Die beskikbaarheid van klein 
spuitbottels is ’n kwessie en daarom is personeellede versoek om die 
kleiner dispensers te bewaar en te hervul wanneer nodig.” Reddy voeg by dat die Stad met die personeel se versoek vir screening by die fasiliteit ingestem het. Sy
 sê: “Die versoek is dat sifting gereeld by die fasiliteit gedoen moet 
word en dat koorspenne beskikbaar moet wees om personeel se temperatuur 
te monitor.” Die werkers voel anders en sê hulle sal dit glo eers wanneer hulle dit sien. “Dit maak steeds nie sin nie, want hulle het niks vir my gegee nie,” pak een uit. 