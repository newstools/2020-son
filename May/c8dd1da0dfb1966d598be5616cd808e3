DAAR is sprake dat ’n ban uit die Cham­pions League die huidige Premierliga- kampioen­,­ Manchester City­ in die gesig staar. Nou kan die klub nóg ’n gatslag beleef met Kevin de Bruyne wat skimp hy wil loop. City is in Februarie vir twee jaar uit alle Europese kompetisies verban. Pep Guardiola (bestuurder) se span is boonop beboet met £25 miljoen (sowat R580 miljoen) nadat City na bewering die beheerliggaam Uefa se Financial Fair Play-reëls oortree het. City het intussen appèl aangeteken teen dié beslissing in die hoop om die verbod gelig te kry. ’n Gunstige uitslag vir die klub sal verhoed dat sterspelers soos De Bruyne die klub verlaat. Vertrou “Ek wag net,” het De Bruyne gesê oor die moontlike verbod. “Die klub het vir ons gesê hy gaan appelleer en hy is omtrent 100% seker hy is reg. “Daarom wag ek om te kyk wat gaan gebeur. Ek vertrou my span. “Sodra die besluit geneem is, sal ek alles hersien. Twee jaar sonder Champions League-sokker is lank. Maar in die geval van ’n jaar se afwesigheid, sal ek dit miskien nog oorweeg,” het die Belgiese midfielder laat hoor. De Bruyne se bekommernis volg kort nadat Frankryk se voormalige midfielder Emmanuel Petit gewaarsku het van ’n massa uittog by City. “Alles wat City in die afgelope vyf tot sewe jaar gedoen het in terme van belegging, alles wat hy opgebou het, kan binnekort tot ’n einde kom,” het Petit gesê. – AP