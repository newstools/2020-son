'N Voormalige klerk van die Umsobomvu-munisipaliteit en sy vrou word daarvan beskuldig dat hulle bedrog van sowat R2.3miljoen gepleeg het. Nomthandazo Mnisi, ‘n woordvoerder van die Valke, sê: “ Die voormalige finansiële hoofklerk het na bewering tussen 2015 en 2018 sowat R2.3 miljoen gesteel. “Hy het die geld van die munisipaliteit se rekening na sy eie persoonlike en sy vrou se bankrekeninge oorgeplaas. “Die klerk het ook die munisipaliteit se rekening gebruik om ‘n persoonlike lening te betaal.” Die 27-jarige Sivulyile Stali en sy 28-jarige vrou, Vivian, is Donderdag gearresteer en het gister in die Colesburg landdroshof verskyn. OFM berig die paartjie is borgtog van R5000 elk gegee. Intussen berig News24 dat vyf munisipale werkers vroeër die week geskors is oor hulle na bewering meer as R80 000 van dieselfde munisipaliteit gesteel het. Die vyf was werksaam in die verkeersafdeling, as administrateurs. Die geld van hernude lisensies en verkeersboetes moes in ‘n rekening betaal word, maar dit het nooit gebeur nie.