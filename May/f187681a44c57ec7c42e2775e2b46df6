SUID-AFRIKA se kampioenjokkie Lyle Hewitson het Sondag in die Grade 1 Japanese 2 000 Guineas R5,5 miljoen verdien met sy derde plek op die 40-1-buiteperd Galore Creek. Dit was sy beste vertoning nóg in die buiteland. Volgens Phumelela het die 17-10-gunsteling, Contrail, vir Salios (14-4) met ’n halwe lengte geklop, met Hewitson 3,5 lengtes terug. Hewitson se derde plek het uiteraard die Trifecta heelwat waarde gegee. Een van die grootste outsiders nóg, Win Carnation (355-1), het vierde verby die wenpaal genael. Nie een van Hewitson se ander perde kon onder die voorste perde eindig nie, maar sy deel van die ¥1 519 000 stake (R5,5 miljoen) het verseker dat sy dag ’n groot sukses was. Hewitson het in Japan aan 102 wedrenne deelgeneem waarvan hy 13 gewen het. Dis ’n indrukwekkende strike rate van 12,7%. Sy perde het ¥300 miljoen (sowat R52 miljoen) se prysgeld los gehardloop. Wanneer hy egter eersdaags na Suid-Afrika terugkeer, sal hy met ’n aansienlike salarisverlaging tevrede­ moet wees, ongeag hoeveel sukses hy behaal.