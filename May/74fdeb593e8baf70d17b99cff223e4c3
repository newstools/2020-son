DIE wedloop om die kapteinskap van die Pro­teas se toetsspan raak nou warm. Die leemte wat deur Faf du Plessis se bedanking gelaat is, sou na verwagting deur Quinton de Kock gevul word, maar Graeme Smith en Mark Boucher het ’n stokkie voor dít gesteek. Hulle het in hul hoedanighede as Krieket Suid-Afrika se direkteur van krieket en hoofafrigter van die Proteas besluit om nie die toetskapteinskap aan De Kock toe te vertrou nie. Daar word geglo dat die 27-jarige De Kock reeds te swaar dra aan die las van openingskolwer, kaptein en paaltjiewagter van die Proteas in witbalkrieket. Smith, Boucher en kie het dus daarteen besluit. Dit blyk Aiden Markram is tans gemaklik voor in die wedloop, met Temba Bavuma, Dean Elgar en Rassie van der Dussen as die ander aanspraakmakers. Die draaibouler Keshav Maharaj is ’n laat inskrywing. Hy gaan sukkel om die aansienlike agterstand uit te wis. Ali Bacher en Ray Jennings het dié week uitgekom en in die media vir Markram kom kolf. Markram het natuurlik in 2014 die SA o. 19-span na die Wêreldbekertitel gelei. Hy het ook al die senior Proteas in 2018 in ’n eendagreeks aangevoer, hoewel sy span in daai reeks kleigetrap het. Hy het egter in sy laaste 7 toetse ’n droogte met die kolf beleef en net 372 in 13 beurte teen ’n gemiddeld van 28.61 aangeteken. Die laaste van sy vier toets­honderdtalle is in Maart 2018 teen Australië aangeteken. Bavuma word as ’n intelligente krieketspeler beskou, maar sy statistieke wys dat hy dalk nie nou die ekstra verantwoordelikheid makeer nie. Waargeneem Hy het die Lions al met welslae aangevoer, maar was einde verlede jaar die kaptein van die Jozi Stars, wat nie 1 van hul 10 wedstryde kon wen nie. Hy moet dalk daarop fokus om die nr. 3- of -4-posisie in toetse sy eie te maak. Elgar het ook al waargeneem as instaan-kaptein en of hy en Van der Dussen werklik aanspraak­makers op die toetskapteinskap is, is debatteerbaar. Daar was ook vandeesweek mediaberigte oor Maharaj wat sy naam in die hoed gegooi het, maar sy stil geaardheid maak van hom ’n buiteperd. Markram lyk dus of hy die eindstreep voor die res gaan oorsteek, en met gemak ook.