AS DAAR nou een groep is wat Sondagaand gereed gesit het vir die gebruiklike “my fellow South Africans”, was dit die rokers en drinkers. Diep in die lang verwagte speech sê pres. Cyril Rama­phosa toe: “Alkohol kan op vlak 3 gekoop word, maar net vir gebruik by die huis. “Maar dit sal gepaard gaan met streng regulasies. Net op spesifieke dae en sekere ure.” En daar word die rokers in die ribbes geskop: “Geen tabak sal verkoop word op vlak 3 nie weens die gesondheidsrisiko’s wat dit inhou.” Ouch! En daar huil almal oor die fake entjies wat nou al gek pryse soos tot R200 vir ’n pakkie 20’s haal. Wat wel goeie nuus is, is dat die ekonomie stadig maak seker weer aan die gang gaan kom op vlak 3, wat op 1 Junie inskop. Ramaphosa het benadruk dat dit in die mense van die land se hande is hoe ons dit hanteer sodat die virus nie versprei nie. Dit moet in ons optrede wees om die maat­reëls na te kom. Ramaphosa noem daar is nou al in die land 22 583 gevalle, waarvan die helfte van die mense herstel het. Maar ons het al 429 mense aan die dood afgestaan. Tans is daar oor die 11 000 aktiewe gevalle, waarvan 842 gehospitaliseer is. Hy het die gemeenskapswerkers geprys wat met hul harde werk reeds 12 miljoen screenings gedoen het. In die land is daar 27 hospitale wat gereed staan en 20 000 beddens is beskikbaar om Covid-19-gevalle te kan hanteer. Ramaphosa noem dat talle konsultasies juis hieroor plaasgevind het en dat hy na baie advies geluister het. Die ekonomie, wat nou moet begin oopmaak, bly egter ’n brandpunt. Hy prys talle besighede wat uit hul pad gegaan het om voorbereidings te tref juis hiervoor om hul werkers so veilig moontlik te kan hou. Hy noem dat sogenaamde hotspot-gebiede geïdentifiseer is waar die verspreiding van die virus baie aktief is. Juis oor Kaapstad is die president diep bekommerd, want meer as die helfte van die gevalle is in Kaapstad. Die hotspot-gebiede sal al om die tweede week hersien word soos vordering gemaak word en stats oor die situasie daagliks bekend word. “Indien daar gebiede is waar dinge agteruitgaan, kan die betrokke gebied terug na vlak 4 of selfs na vlak 5 geskuif word,” sê hy. Die prez het die hulp van die Kubaanse mediese span geprys en hulle bedank vir hul bereidwilligheid om te kom help. Ramaphosa het benadruk dat die veiligheid van mense vir hom die nommer 1-opsie is in hul werkplekke. Nog iets om oor te smile is dat mens op vlak 3 darem meer vryheid van beweging sal kan ervaar – mits jy jou masker dra as jy buite gaan. Hy sê op vlak 3 kan jy enige tyd van die dag gaan oefen. Openbare plekke van samekoms is op vlak 3 egter nog taboe en veral vir sportbyeenkomste kan dit nog nie gebeur nie. Die prez noem dat hy in samesprekinge met verskeie kerkleiers was juis oor geloofsgroepe weer wil saamkom in hul onderskeie plekke van aanbidding. “Ons praat nog met hulle en probeer ’n oplossing te vind,” sê hy. Ramaphosa het ook benadruk dat mense wat ’n gesondheidsprobleem het, eerder nie terug werke toe moet gaan nie. Dieselfde geld vir persone ouer as 60 jaar. Hy sê ook waar mense van hul huise kan werk en nie noodwendig van ’n kantoor nie, moet hulle voortgaan om so te werk. Goeie nuus is dat alle retail-besighede weer kan begin werk asook groothandelaars. Wat lugreise betref, kan net mense wat vir besigheid moet vlieg, dit doen. Mense wat van openbare vervoer gebruik maak, moet heeltyd hul veiligheid eerste stel en ten alle tye, waar hulle kan, social distancing toepas. Hy sê: “Jy moet ’n masker dra. Moenie met jou hande aan jou gesig vat nie en sanitise waar jy kan.” Hy noem dat mense wat in die toerismebedryf werksaam is, versoeke aan hom gerig het, maar wat van hulle op vlak 3? Hy sê: “Op vlak 3 word restaurante, pubs, taverns publieke akkommodasie, sportfasiliteite, konferensies, haarkappers en skoonheidswerk steeds as ’n baie hoë risiko beskou.” Hy sê wel hulle is steeds in samesprekinge met besighede in die toerismebedryf om daarvoor ’n oplossing te vind. Maar Ramaphosa benadruk: “Onthou, soos wat ons nou oorbeweeg na ’n verslapping van die regulasie op vlak 3, lê die sukses daarvan en die bekamping van die verspreiding van die virus in elke burger van die land se hande.” “Kom ons werk saam en hou by die regulasies en probeer om die virus te beheer.” Hy noem dat die corona­virus nog ’n lang pad saam met die hele wêreld gaan stap totdat daar eendag ’n teenmiddel gevind kan word. Op daardie punt is hy ’n voorstander daarvan dat dit vryelik aan alle lande beskikbaar gemaak moet word en dat nie net sekeres daarby moet baat nie.