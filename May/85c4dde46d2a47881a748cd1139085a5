SOWAT 10 000 kospakkies gaan aan kleinskaalse vissermanne regoor die land uitgedeel word. Die kospakkies word geskenk deur die departement van omgewingsake, bosbou en vissery in vennootskap met Fish SA, die SA Visvangontwikkelingsfonds en ander groot visserye. Sover is 1 500 pakkies versprei om vissers in die Overbergstreek en in die Suid-Kaap tot Witsand in die Weste, na Bitou in die Ooste, te help. Vanaf 4 Mei kan geregistreerde kleinskaalse vissers in Kaapstad, Weskus en Noord-Kaap baat vind. Die Oos-Kaap en KwaZulu-Natal sal gedurende die week van 11 Mei ’n beurt kry. Barbara Creecy, die minister van omgewingsake, bosbou en visserye, verwelkom die inisiatief om kleinskaalse vissers in die land met noodlenigings te help. “Die vrygewigheid van Fish SA, die SA Visvangontwikkelingsfonds sowel as verskeie grootskaalse kommersiële visvangondernemings, het dit moontlik gemaak en ek wil hulle bedank vir die inisiatief om duisende gesinne in nood te help,” sê Creecy. Die departement werk saam met ander private en openbare instellings om deur die Solidariteitsfonds met hierdie steun voort te gaan en sal ook die name en kontakbesonderhede van kleinskaalse vissers op die regering se databasis voeg. - SAnews.gov.za 