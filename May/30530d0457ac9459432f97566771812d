DIE klassifikasie van godsdiensleiers as noodsaaklike werkers en die wettiging van kerkdienste onder vlak-3 word uit verskeie oorde verwelkom. Freedom of Religion SA (FOR SA), wat hulle beywer vir godsdiensvryheid, sê hulle het verskeie briewe namens sowat 18 miljoen mense gestuur wat wou hê dat die regering die "unieke bydrae" van godsdiensleiers en organisasies moet erken. Kerke, sinagoges, moskees, tempels en ander erkende plekke van aanbidding kan nou voortgaaan met dienste. "Die president se bekragtiging van die belangrikheid van die rol van die geloofsgemeenskap is belangrik en dit sal hierdie belangrike sektor van die samelewing in staat stel om verder bemagtig te word om te help om in die fisiese, sielkundige en geestelike behoeftes van ons land in hierdie krisistyd te voorsien,” het FOR SA in 'n verklaring gesê. "Ons ondersteun ook die beroep vir 'n nasionale gebedsdag op 31 Mei," lui die verklaring. - News24 