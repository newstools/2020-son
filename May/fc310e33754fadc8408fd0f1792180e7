DIE onoorwonne Floyd May­weather is die vuilste bokser teen wie hy ooit kragte gemeet het, sê die Argentyn Marcos “Chino” Maidana. Hy is deesdae pal in die openbare oog tydens die pandemie omdat hy gereed maak om op 36-jarige ouderdom na die kryt terug te keer. Maidana het ná sy laaste geveg teen Mayweather in 2014 uitgetree. Hy het 30 van sy 35 gevegte gewen. Maidana het onlangs op Instagram met die WBA-president Gilberto J. Mendoza gesels. Hy sê in sy eerste geveg teen Mayweather – op 3 Mei 2014 in Las Vegas – was hy senuagtig. Fokus “Ek kon nie glo ek boks teen Floyd nie. Toe die klok lui, was die senuwees egter weg. “Ek kon toe fokus en het ’n goeie fight opgesit.” Maidana sê die tweede kragmeting was heelwat anders. “Ek het Floyd die hele tyd rondgejaag en hom met een groot hou platgeslaan. Die klok het hom egter gered. Ek was gereed om hom uit te slaan. “En ja, ek het hom gebyt, want hy is die vuilste bokser teen wie ek al ooit kragte gemeet het. “Hy slaan jou gedurig met die elmboog en die kop en probeer ook sy vingers in jou oë druk. “Ek het ook sy een tand uitgeslaan. En ek het dit as bewys.”