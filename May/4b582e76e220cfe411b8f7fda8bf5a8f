EEN van die duur items waarop vroue in die afsienbare tyd gaan spaar, is lipstiek. Dis mos iets wat vrek duur geraak en jou sak nogal geskud het voor die uitbreking van die corona-virus-pandemie. Maar nou, met die nuwe normaal dat almal in die openbaar moet maskers dra – en onder vlak 3 teruggaan werk toe – fokus ons ’n bietjie op maskers. In die sosiale media sien ’n mens reeds oral hoe maskers gemaak word wat by jou outfit kan pas. In sommige gevalle is die gesigmaskers so fancy, ’n mens wonder skoons of dit wel die doel sal dien waarvoor jy dit moet dra. Lae Mens sien selfs maskers met fancy goete soos kant-, lint- en pêrelborduursels. Die reël hier bly maar dat jy na die volgende standaarde moet kyk as jy self ’n masker vir jou wil maak of koop. Vir ’n gewone lapmasker is dit goed dat die masker gemaak is van twee lae materiaal. Dis ’n oulike idee om gewone wet wipes te neem, dit te laat uitdroog en dit as ’n derde beskermende laag in te sit vir ekstra veiligheid. Net ná die verslapping van die lockdown-reëls was dit opmerklik hoeveel mense stroom na naaldwerk- en materiaalwinkels. Een van die eienaars van so ’n winkel het opgemerk: “Hier kom nou mense wat ek nog nooit vantevore gesien het nie wat materiaal in die winkel kom koop. “Dis ook nuwe klante­ wat mens nie eintlik sou kon dink eens iets weet van naaldwerk nie.” Nog ’n goeie tip vir ’n masker is om maar te sorg dat die ding jou nie pla nie en heel gemaklik pas. Die arme mense wat bril dra, merk mens op, het ’n alewige stryd met die brilglase wat bly opwasem. Iets wat ek opgemerk het, is ’n ou in ’n supermark wat sy masker met ’n pleister op sy neusbrug vasgeplak het. Die rede? Sy ore is te bak dat die masker se rekkies mooi daarom kan pas. Seker maar nóg ’n nuwe normaal ... Maar girls, kom ons maak fun hiervan, pleks van om te kla. Kom ons maak ons gesigmaskers iets om na te kyk en moontlik te pas by jou outfit vir die dag.