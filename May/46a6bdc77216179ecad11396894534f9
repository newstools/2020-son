AS MIKE Tyson na die kryt kan terugkeer, kan hy ook, sê die viermalige swaargewigbokskampioen van die wêreld Evander Holyfield. Die groot Amerikaner wat tussen 1984 en 2011 in 56 gevegte 44 keer aan die wenkant was, sê hy keer terug na die kryt om in vertoongevegte op te tree ten bate van die liefdadigheidsprogram, Unite 4 Our Fight. Hy sê in die sosiale media: “Die oomblik waarvoor julle gewag het, is hier. Die champ is terug! “Ek maak ’n terugkeer tot die kryt. Ek gaan vir ’n goeie doel aan vertoongevegte deelneem en ’n liefdadigheidsorganisasie help wat my baie na aan die hart lê. “Die #Unite4OurFight-veldtog is daarop gemik om aan studente hulpbronne te verskaf wat hulle benodig vir emosionele ontwikkeling in hul opvoeding.” Holyfield (57) se aankondiging kan dalk die weg baan vir ’n derde kragmeting met Tyson (53). Dié twee het in die 1990’s twee keer teen mekaar geboks. Oor Hulle tweede geveg was een van die mees bisarre in die geskiedenis van dié sport toe Tyson in die 11de ronde ’n stuk van Holyfield se oor afgebyt het. Tyson is gediskwalifiseer, maar sedertdien het hierdie twee groot vriende geword.