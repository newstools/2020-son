RUDOLF Straeuli glo Suid-Afrika moet dalk die model volg wat in Britse sokker gebruik word as dit kom by die koop en verkoop van rugbyspelers in Suid-Afrika. Dié voormalige Springbok-afrigter, wat deesdae dien as die Lions Rugbyunie se uitvoerende hoof, sê die huidige situasie in Suid-Afrika is nie ideaal nie. Straeuli het dié week onder sterk kritiek deurgeloop oor hoe hy ’n talentvolle jong speler, Wandi­sile Simelane van die Lions, verhinder het om hom by die Stormers aan te sluit. Die 22-jarige voormalige Junior Springbok-senter se tasse was reeds gepak om sy loopbaan in die Kaap te gaan voortsit. Simelane is egter met regsaksie gedreig om sy kontrak te eerbiedig. Die realiteit is dat Simelane nou vir die volgende twee jaar teen sy wil sy rugby op Ellispark moet voortsit. Volgens Straeuli is oordragfooie iets wat reeds vir ’n lang tyd in Suid-Afrikaanse rugby bestaan. Daar is egter geen reëls wat die beweging van spelers tussen franchises en unies reguleer nie. Die 56-jarige voormalige Bok-losvoorspeler het sy mening met Son op Sondag gedeel. Hy sê: “Transfer fees in Suid-Afrika is maar iets waaroor daar ooreengekom word tussen die twee partye. Ek dink Britse sokker is seker die beste voorbeeld van daai stelsel en hoe dit gedoen moet word. “Die rede waarom daar nog in Suid-Afrikaanse rugby daarmee gesukkel word, is omdat die klubs, die professionele en amateurliggame dit nog nie reggekry het nie.” Volgens Straeuli is daar nog heelwat onduidelikheid as dit kom by die beweging van spelers tussen unies. “Daar is nog heelwat grys areas as dit kom by wanneer ’n speler amateur of professioneel is. “Dit is nie iets wat in SA Rugby se grondwet is nie, maar dis maar iets wat beding word tussen die franchises. “ ’n Outjie kom van ’n skool af. Hy gaan dan universiteit toe. Dan kry hy ’n junior-kontrak. Daar is dus ’n pyplyn wat van junior tot professionele vlak gevolg word. “’n Speler soos Wandisile Simelane het grootgeword in Johannesburg. Hy het deur die junior vlakke gekom en word steeds deur ons ontwikkel.” ’n Speler word dus deur ’n spesifieke franchise of unie ontwikkel, maar wanneer daardie speler aanbeweeg, kry die unie nie altyd vergoeding daarvoor nie.” Die Sharks het Vrydag bevestig dat die begaafde agterspeler Manie Libbok (22) van die Bulls sy rugbyloopbaan in Durban gaan voortsit. Die Stormers het vandeesweek die dienste van die haker Schalk Erasmus (ook 22) aan die Bulls verloor. Die veelsydige 21-jarige agterspeler David Kriel gaan hom ook by die Bulls aansluit. Nog ’n talentvolle 22-jarige haker, Dan Jooste, het ’n kontrak met die Sharks gesluit.