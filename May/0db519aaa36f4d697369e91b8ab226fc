ROBERTSON. – Inwoners van ’n informele nedersetting buite die dorp vrees vir die ergste in die tyd van die Covid-19-pandemie. Sowat 30 opslaanhuisies het sedertdien 2018 hier opgeskiet. Die Langeberg-munisipaliteit het die grond ’n paar jaar gelede aan die mense gegee sodat hulle tydelike huisies daar kan oprig. Die mense het voorheen geen ander heenkome gehad nie. Die inwoners was baie in hulle noppies toe hulle verlede jaar die eerste waterkraan in die settlement gekry het. Nou is die probleem nog net die behoefte aan toilette. Die mense hoop hulle kry die toilette nog voor die winter, soos mooi aan hulle beloof is. Sarah Botha, ’n inwoner, sê hulle is darem nog veilig, want niemand het nog enige simptome van die corona-virus getoon nie. Botha sê: “Ons en die kinders bly maar nog elke dag binne onse huise en ons is maar ’n baie klein gemeenskappie.” Bestand Volgens haar verneem die mense dat die virus juis in die koue broei en dit kan dan ook hier by hulle posvat. Henry Lategan sê hul hokke is ook baie koud. Hy voeg by: “Die huise lek, maar ons help mekaar om die huise bestand teen die koue te maak sodat een en elk veilig kan wees.” Bryan Mouries is ook ’n bekommerde man. Mouries sê hy is werkloos en moet sorg vir sy gesin. “Voor die koue kom, moet ek toesien dat ek ons huis regkry,” sê ’n bekommerde Mouries. Volgens hom bid hy maar net vir genade dat hulle mense hier nie die virus moet opdoen nie. Die inwoners sê hulle probeer kyk na hulself, maar maak ook nog staat op die kospakkies wat hulle van die government ontvang.