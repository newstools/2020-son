OUDREGTER Lex Mpati is gereed om die verdagtes in verband met die Oostelike Provinsie Rugbyunie (OPRU) se invoice-sage te ondervra. Volgens ’n betroubare bron gaan die visepresident, Eldrige “Chico” February, die adjunk, Bantwini Matika, asook John Scheepers, bestuurder vir klubrugby, en Angelo Peters, administrateur vir klubverwante sake, in die komende week ondervra word. Volgens die onberispelike bron is ander personeel na aan dié ondersoek reeds die afgelope week ondervra. Matika was die eerste OP-amptenaar om te bedank weens sy betrokkenheid by die invoice-kwessie, gevolg deur Scheepers en Peters, wat twee dae later hul bedankings ingedien het. February is die enigste lid wat nog nie bedank het nie. Hy is wel geskors nadat hy nie aan die OPRU genoegsame redes kon verskaf oor hoekom hy nie van sy pligte as visepresident onthef moet word nie. February het intussen ’n klag van intimidasie teen André Rademan, die OP-president, gelê. Volgens hom het Rademan hom gedreig om te bedank. February het in dié week aan Son gesê dat dit lyk asof hy nou die enigste een is wat deur die unie verdink word. Volgens hom is meer lede egter betrokke, aangesien ’n komitee bestaan wat besluite neem en nie net hy alleen nie. Rademan het aan Son gesê hy is gevra om February te kontak. “Ek het hom advies gegee oor die situasie, dis ál. So, ek is geskok deur sy beskuldiging,” sê hy. Die OP-klubs het self ook ’n klag by die Port Elizabethse handelshof gelê en volgens bronne gaan dié hof voort met sy ondersoek. Intussen het Son op Sondag se bron vertel dat die OPRU kan besluit om ál die skuldiges uit alle rugbyverwante bedrywighede in die unie te skors. Dit kan gebeur as daar ná die unie se interne ondersoek bevind word dat hulle probeer het om sowat R450 000 van die unie se geld onwettig te bestee.