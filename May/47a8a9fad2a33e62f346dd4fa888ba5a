LADISMITH. – Vir die eerste keer sedert die lockdown begin het, is ’n moord hier gepleeg. ’n Woordewisseling tussen twee broers het gelei tot die dood van Reduaan Reshaad Afrikaner (33). Die twee manne het stry gekry. ’n Inwoner vertel: “Toe steek die jonger een die ouer broer met ’n sekel in die nek. Binne oomblikke was die hele straat vol nuuskierige omstanders. “Trane het gevloei omdat dit nie bedoeling was om Waanie te steek nie, net om hom skrik te maak,” het ’n familiekennis vertel. Afrikaner was voorheen ’n student aan die Universiteit van Wes-Kaapland, maar hy moes sy studies staak. Nietighede Volgens kenners is mense se vlak van verdraagsaamheid tans baie laag weens die lang lockdown. Mense raak gou opgewerk oor nietighede. Kapt. Malcolm Pojie, polisiewoordvoerder sê: “ ’n Moorddossier is geopen. “Die slagoffer en die verdagte het ’n rusie gehad, waarop die verdagte die slagoffer in die nek gesteek het. “Die ambulans is ontbied, maar die slagoffer het beswyk voordat hy na die hospitaal gevat kon word. “Die 27-jarige verdagte is gearresteer. Hy sal op ’n klag van moord in die hof verskyn.” Kapt. Henry Edwards, hoof van sigbare polisiëring, vra: “Die gemeenskap moet asseblief verdraagsaam wees in hierdie tyd van inperking.”