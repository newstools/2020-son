DIE voormalige Bafana Bafana- en Cape Town City-ster Teko Modise sê Suid-Afrikaanse sokker is nie gereed vir die Chilli Boys-breier Rhulani Mokwena se slim planne nie. Modise het in ’n onlangse onderhoud met die bekende sokkertydskrif Soccer Laduma gesê Mokwena se manier van dinge doen, is vir baie mense anders, veral toe hy vroeër die seisoen by Orlando Pirates oorgeneem het. “Ek dink mense was nie gereed vir Mokwena nie, veral omdat hy ’n jong swart afrigter is. Hy is baie uitgesproke, slim en ken die spel,” het Modise gesê. Hy’t bygevoeg hy dink Mokwena kan een van die beste afrigters in die land word. Al het Mokwena hom reeds in Maart by Chippa aangesluit, was hy nog net in beheer van een wedstryd. Chippa se Diski-breier, Mbuyiselo Sambu, sê egter dit was duidelik sigbaar hoe vinnig en anders Mokwena werk. “Elke afrigter doen dinge anders, maar met Mokwena kan ’n mens sien daar is iets heeltemal anders aan die gang en dit lyk positief. Ongelukkig sal ons moet wag vir resultate, want dis aan die einde van die dag al wat tel,” meen Sambu. Chippa-spelers soos Gregory Damons en Diamond Thopola het ook reeds Mokwena se nuwe metodes geprys. “Coach was nog nie lank by Chippa voordat ons met ons geforseerde breek begin het nie, maar ek het die dinge geniet wat hy begin implementeer het. “Al oefen ons nie nou as groep saam nie, hou Coach ons steeds besig,” verduidelik Damons.