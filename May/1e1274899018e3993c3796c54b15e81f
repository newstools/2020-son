TWEE Gautengse leerders is die afgelope week in twee afsonderlike voorvalle dood. Luidens 'n verklaring van die Gautengse onderwysdepartment is 'n agjarige meisie van die Primêre Skool Selang en 'n 12-jarige seun van die Primêre Skool Lethabo Phalane die afgelope week dood. Albei skole is in Hammanskraal, Tshwane. Volgens die department het die meisie verlede Woensdag doodgeskok toe sy aan elektriese kabels by die huis geraak het wat nie reg gekoppel was nie. Die polisie ondersoek die omstandighede rondom haar dood. Die seun, 'n diabeet, het laas Dinsdag komplikasies ondervind en is hospitaal toe gehaas. Hy is die Donderdag dood. "Ons wil ons medelye aan albei gesinne en die skoolgemeenskap oordra. Ons bid vir hul gedurende hierdie tyd," het Panyaza Lesufi, LUR van onderwys, gesê. Hy sê albei skole sal gedenkdienste na die inperking hou.  - DispatchLive