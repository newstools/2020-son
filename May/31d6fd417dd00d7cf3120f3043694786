DIE voormalige Springbok-afrigter Peter de Villiers sê hy het nog baie om die rugbybedryf te bied. Die 62-jarige De Villiers was aan die woord tydens ’n webinaar wat deur die rugbyafrigter en sportwetenskaplike dr. Wilbur Kraak gereël en aanlyn aangebied is. Altesaam 70 breiers het die webinaar bygewoon. Onder hulle was die voormalige Springbokke André Pretorius en Albert van der Berg, die oud-Protea-draaibouler Paul Adams en die Stormer-hulpafrigter Labeeb Levy. Afrigters van oorsee was ook betrokke. De Villiers, met sy vol grys baard (hy noem dit sy lockdown look) het passievol gepraat oor die rol van die afrigter in ’n hoë-prestasieomgewing, sy afrigtingsfilosofie en verskeie ander onderwerpe wat oor rugby en sportafrigting gehandel het. Saamleef “Die grootste uitdaging wat ek as afrigter van die Springbokke gehad het, was die feit dat die span nooit wou verloor nie. “Hulle het alles in hul vermoë gedoen om nié te verloor nie en ek kon nie daarmee saamleef nie, want ons het niks gedoen om te wén nie. Ons wou bloot net nie verloor nie. “Ek wou ’n nuwe omgewing en kultuur skep waarin ons alles doen om te wen en nie net om nie te verloor nie. “Dit was moeilik aan die begin, maar ons kon dit mettertyd infaseer en teen die tyd toe die Britse Leeus in 2009 hier kom toer het, het ons dit onder die knie gehad,” het die Paarliet verduidelik. De Villiers het sedert sy termyn verstryk het – ná die 2011 World Cup – nog nie weer voltyds afgerig nie. Hy was wel vir ’n ruk UWK se direkteur van afrigting, maar is verskeie ander kere bloot oor die hoof gesien vir poste. Hy is verlede jaar as een van die gunstelinge beskou om die Kings-pos te kry, maar is op bisarre wyse die skouer gegee omdat sy kwalifikasies blykbaar nie voldoende was nie. Hartseer “As mense nie wil hê ek moet my kennis deel nie, maak dit nie van my ’n dom mens nie. “Die hartseer ding vir my is ek wil nie sterf met die kennis wat ek het nie. Die kennis beteken niks as ek dit nie kan deel met spelers wat drome het nie.”