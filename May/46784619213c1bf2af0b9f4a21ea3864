TERWYL ander Engelse Premierliga-managers gereed maak vir sokker se terugkeer, is daar een wat nie weet of hy volgende seisoen ’n werk gaan hê nie. Hy is Steve Bruce, die huidige manager van Newcastle. Dié klub word dalk binnekort aan ’n Saoedi­-Arabiese konsor­tium verkoop. Hierdie konsortium het planne om die klub op sy kop te keer en dit in ’n sokkerkrag in Europa te omskep. Bruce se pos by die Magpies is nog tot aan die einde van die huidige seisoen veilig. Hy kan egter met die voormalige Tottenham Hotspur-baas Mauricio Pochettino vervang word. Dié Argentyn is die gunsteling om by Newcastle oor te neem. In ’n onderhoud met Sky Sports het Bruce egter ’n pleidooi ge­lewer dat hy graag nog deel wil bly van Newcastle se planne. Hy sê: “As verandering goeie dinge vir Newcastle gaan beteken en die klub gaan met ander spanne probeer kompeteer, sal ek graag deel wil wees daarvan. “Ek sal dit wil sien as lid van daardie proses. “Ek hoop dit is waarheen dinge beweeg, maar intussen sal ek maar aanhou om my werk te doen en te wag en ’n paar goeie uitslae probeer bewerkstellig.”