MONTAGU. – Sewe vermeende inbrekers sit agter tralies nadat hulle die Covid-19 lockdown-reëls oortree het. Die sewe het na bewering Donderdagnag by ’n drankwinkel in die dorp ingebreek. Hulle het vet kanse gevat om daai tyd van die nag op straat te wees, maar die polisie het hulle nie eens gewaar nie. Son verneem die skobbejakke het met duisende rande se drank weggekom. Die drank is steeds missing. Donderdag helder oordag het nog skelms getry om by ’n drankwinkel in die woonbuurt Ashbury in te breek, maar hulle kon nie toegang tot die winkel verkry nie. Mense het in hul hordes na die drankwinkel gestroom om die staaldeur af te breek. Dit was nadat hulle eers die staalhekke met ’n grinder oopgesny het. Een ou was so desperaat, hy het glad bo-op die drankwinkel se dak geklim en met ’n koevoet getry om die dak oop te breek. Omstanders het begin hande klap en soos hiënas gesirkel ingeval die deur oopgebreek sou word. Almal was gereed om hulle cut uit die winkel te dra. Maar die cops was toe reeds op pad en die klomp dorstiges het laat spaander. Een ou het glad uit sy bike gehardloop en ’n ander moes hom aansê om die bike op te tel. Die cops het toe met rubberkoeëls onder die mense begin skiet. Een ou is vier keer getref. Sy storie is hy was maar net uit nuuskierigheid daar toe die cops hom vir target practice begin gebruik. Nog ’n ou wat ook verkies om anoniem te bly, het aan Son gesê hulle kan nou nie meer sonder drank klaarkom nie. “As daai kêrels die winkel se deure kon oopkry, dan het ek enige iets gevat wat net dronk maak,” het die ou gesê. ’n Man wat homself net as Jimmy voorgestel het, sê hy sien nou regtig die mense is desperaat. “Ek stem nou nie saam nie. Hulle try by drankwinkels inbreek, maar het hulle kinders ooit kos?” het Jimmy gal gebraak. Die week tevore is daar ook by ’n drankwinkel in die nabygeleë dorpie McGregor ingebreek. Die polisie het daar ook nog geen arrestasies gedoen nie en die drank is ook nêrens te vinde. Intussen loop sewe cops van Bonnievale hof nadat húlle verlede maand na bewering by ’n drankwinkel in die dorp ingebreek het.