MZANSI was Saterdag minder as 50 Covid-19-gevalle weg van die 6 000-kerf. Die SA sterftesyfer het dié week ook oor die 100-hekkie gespring met meer as 50 daarvan in die Wes-Kaap. Dié provinsie het steeds die meeste bevestigde gevalle in die land. Teen die einde van April was daar 641 pasiënte wat herstel het. In Gauteng, wat meer as 1 500 gevalle het, het ongeveer 1 000 van die pasiënte al herstel. Sowat 58% van die land se bevestigde gevalle was gister­oggend aktief en 1% hiervan was kritiek. In 40% van die gevalle het die pasiënte al herstel. In die res van die wêreld is daar al meer as 3,3 miljoen bevestigde gevalle, meer as ’n miljoen pasiënte wat herstel het, en sowat 240 000 sterftes. Van die meer as 2 miljoen aktiewe gevalle is net 2% kritiek of ernstig. Amerika het met 1,2 miljoen steeds die meeste gevalle wêreldwyd en met meer as 65 000 die meeste sterftes. Sowat 80% van Amerika se gevalle is aktief en 14% het herstel. In Afrika is daar meer as 41 000 gevalle, met byna 26 000 wat nog aktief is. Luidens inligting van die Oos-Kaapse regering is die meeste van sy gevalle in die Nelson Mandelabaai Metro, gevolg deur Buffalostad en Chris Hani. In die Wes-Kaap is die meeste gevalle in die Moederstad se Metro-distrik, gevolg deur die Tygerberg-area. Met meer as ’n 100 gevalle het die Witzenberg-streek in die Kaapse Wynland die meeste bevestigde gevalle buite die Metro. Teen Saterdagoggend was daar ses munisipaliteite in die Wes-Kaap sonder enige bevestigde gevalle.