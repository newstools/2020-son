DIE minister van basiese onderwys, Angie Motshekga, het bekend gemaak dat die onderwyssektor voorlopig op 4 Mei sal oopmaak met onderwysers wat op 18 Mei begin. Motshekga verduidelik met hierdie voorgestelde datums sê sy nie die ouers moet hul kinders van daai dag skool toe stuur nie. Sy sê die uiteindelike besluit lê nie by haar nie. Dit moet nog deur die kabinet goedgekeur word. Motshekga sê met matrieks en gr.7’s wat eerste skool toe sal gaan, sal hulle die hele skool vir hulself hê. Die ander grade sal dan stelselmatig ingefaseer word. Motshekga verduidelik: “Met al hierdie onderbrekings moes ons met ’n nuwe kalender vorendag kom. “Ons wil altyd leerders en onderwysers se veiligheid verseker. Ons het suksesvolle konsultasies met vakbonde en alle beheerliggame gehad. Wanneer ons die skole oopmaak, sal ons dit nie eensklaps doen nie.” Motshekga sê die departement sal seker maak hy verskaf maskers en dat bewusmakingsveldtogte vir ouers gehou word voordat die skole amptelik oopmaak. “Ons wil die impak van die corona-virus verminder. Daar sal aan leerders higiënepakke verskaf word. Ons wil eers die omstandighede by die skole verbeter en dit ontsmet.” Motshekga sê verder die eksamens wat reeds Maandag sou begin, sal nou in Desember plaasvind. Blade Nzimande, minister van hoër onderwys en opleiding, het bekend gemaak hulle sal studente wat begunstigdes van die Nasionale Finansiële Hulpskema vir Studente (NSFAS) is, steeds finansieel ondersteun. Volgens Nzimande sal alle studente wat universiteite en TVET-kolleges bywoon, gratis laptops en data kry. Die studente sal net hul selnommer moet registreer om toegang tot die data te verkry.