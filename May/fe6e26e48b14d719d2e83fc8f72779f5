KARIN Kortjé het ’n nuwe single, “Live Out Loud”, uitgereik. Dit is die eerste liedjie uit die pen van die voormalige wenner van Idols SA. Die song volg op die suksesvolle single “Baby Come to Me”. “Baby Come to Me” het ’n lekker positiewe deuntjie, terwyl “Live Out Loud” meer soos ’n anthem klink. Dit het ’n definitiewe boodskap van hoop vir elkeen wat hom of haar in ’n moeilike situasie bevind. Karin verduidelik: “Ek het die lied saam met Tyrone Marinus geskryf. Hy is ’n kitaarspeler en vervaardiger. “Tyrone het my ’n ruk ge­lede genader en verduidelik dit is sy nuwe onderneming en dat hy liedjies wil begin vervaardig. “Ons het die liedjie hier by my huis geskryf en dit toe by sy huis opgeneem.” Die inspirasie vir die liedjie was Karin se persoonlike reis en die uitdagings waarmee sy in haar lewe te kampe gehad het. “Ons oorleef, ons oorkom ons uitdagings, so ons moet net sterk en positief bly. Laat dit toe om u te inspireer en vrymoedig te wees en hardop te leef. Dit is die titel van die lied: ‘Live Out Loud’. Dryfkrag “Voor die corona-virus was kindermoorde in die kollig. Dit het my gemotiveer. “Ek het so hulpeloos gevoel en ek wou iets doen. Toe ons begin skryf, was dit die dryfkrag agter die liedjie. “Ek het vir Tyrone gesê ons is albei ouers en dat ons ons in die skoene moet sit van ouers wat onder sulke omstandighede kinders verloor het. “In daardie tyd het Cameron, my seun, een weeksaand na ’n katkisasieklas by die kerk gegaan. ’n Paar ouens het hom op pad huis toe gevolg met die opset om hom te beroof. “Hy het sy Bybel en sy lofsangboek gewys. “Gelukkig het hulle hom met rus gelaat. “Dit was dieselfde nag dat Tazné van Wyk vermoor is.” Die liedjie gee ook hoop aan mense wat sukkel om die lockdown te hanteer. Karin doen die chorus in die liedjie, maar sy het ’n verrassende sangmaat in haar seun Joshua (5), wie se oulike, soet stem harte sal smelt. Die nuwe liedjie sal nou binnekort op al die digitale platforms beskikbaar wees, soos op Apple Music, Google Play Music, Simfy Africa, Deezer en Tidal.