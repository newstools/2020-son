KINDERS en onderwysers se lewe is belang­riker as die kurrikulum. Dis die boodskap wat onderwysers uitstuur na die regering omdat skole dalk dié week kan begin. Onderwysunies en ander vakbonde het Saterdag met die nasionale minister van basiese onderwys, Angie Motshekga, ’n virtuele vergadering gehou oor die pad vorentoe. Duidelik Daar is aanvanklik beplan dat skoolbesture reeds vandag na skole gaan om te begin met sanitasie. Dan sou kinders in gr. 7 en gr. 12 teruggegaan het skool toe. Vandag word nog vergaderings gehou omdat dit volgens onderwysers duidelik is dat geen skool in die land reg is om oop te maak nie. Die Wes-Kaapse onderwysdepartement het briewe aan skoolhoofde gestuur om te sê hulle moet tot Woensdag wag tot ná die vergadering met Motshekga. Bekommerde onderwysers sê hulle wil weet hoekom die WKOD so haastig is om skole oop te maak terwyl duisende skole nog nie hulle nodige toerusting gekry het nie. “Kinders se opvoeding is baie belangrik. Ons besef dit. Maar om dinge aan te jaag, sal nie werk nie. “Hoe gaan jy verseker dat 30 of 40 kinders in ’n klas hulle maskers aanhou? Dit raak warm en dis ongemaklik.” Onderwysers sê ook daar is vir hulle gesê om die kinders se temperatuur te vat. “Jy mag nie eens vir ’n kind ’n Panado gee nie. Nou moet ons hulle koors vat. “Die onderwysdepartement wil nou hê ons moet dokter speel.” ’n Onderwyser sê kinders is dalk nie so vatbaar vir die siekte nie, maar kan dit aan die onderwysers oordra. ’n Skoolhoof sê niemand weet regtig wat aangaan nie en dit lyk nie asof iemand besluite wil neem nie. Hy meen mense is bang om besluite te neem, want as ’n kind sterf, gaan daar gevolge wees. Hy meen ook die ekonomie gaan agteruit en kinders leer nie regtig by hulle huise nie. “Omdat kinders volgens wetenskaplikes nie so vatbaar is vir die siekte nie, kan daar dalk eers begin word om die gr. 1-kinders skool te bring. “Dis belangrik dat hulle die basiese dinge eers leer. Groepies “Hul fondament moet nou gelê word. Breek die klasse op in klein groepies en laat hulle net vir so 2 of 3 ure skool gaan. “Selfs die gr. 7-kinders kan skool toe, en hou die klasse eers klein.” **Die ANC in die Wes-Kaap verwelkom die feit dat bestuurders, onnies en werkers nie vandag terug skole toe gaan nie. Die party doen ook 'n beroep op die Wes-Kaapse onderwysdepartement om onmiddellik sy meesterplan vir die heropening van skole te publiseer.