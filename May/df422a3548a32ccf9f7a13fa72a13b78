’N GEMEENSKAPSAKTIVIS en opkomende boer van Lutzville het mense by die polisie gaan verkla wat beweer sy het die Coronavirus onder lede. Davine Cloete, ’n voorvrou vir menseregte in die gemeenskap, was geskok toe haar seun haar van sy werk af bel oor die beweringe. "My seun woon nie by my nie, maar hy en sy meisie wat nou swanger is, spandeer baie tyd by my in my huis. Hy was ontsteld toe hy bel. Hy wou by my weet hoekom het ek hom nie gesê ek is positief getoets vir Covid-19 nie?" Cloete sê sy was nog meer geskok as hy en wou weet waar val dit uit. 'n Bestuurder by die myn waar haar seun werk het hom na bewering by die werk gesê hy moet eers ophou werk, want hy moet getoets word vir Covid-19, omdat sy ma die virus het. "Dis ’n liegstorie. Ek sal nie my kinders en die gemeenskap se lewe so in die gevaar sit nie. En om nog my seun so by sy werk te verneder is nie reg nie." Tot dusver het die Matzikama-munispaliteit waaronder Lutzville val, net twee positiewe gevalle van die virus. "Ek weet nie hoe en by wie het die storie ontstaan nie. Ek weet ook nie of dit is dat ek in die verlede baie oorsee getravel het nie. "Miskien probeer hulle my saboteer omdat ek nou gesigmaskers maak en die besigheid goed doen. Die geldtjies kom handig te pas want ek gebruik dit om behoeftige mense in die gemeenskap te help.” Cloete sê die beweringe het die vermoë om haar menseregte, besigheid en haar werk in die gemeenskap te skaad. Sy het reeds ’n klag van naamskending aanhangig gemaak en oorweeg nou regstappe teen die myn. Sy het ook intussen ’n dokter gaan sien wat bevestig het dat sy perdfris en gesond is en beslis nie die virus het nie. Sers. Noloyiso Rwexana, het die bevestig dat die polisie ’n saak van naamskending ondersoek. 