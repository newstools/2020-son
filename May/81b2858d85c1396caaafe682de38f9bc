WAT sy kon, het sy gedoen – soos die Bybel sê­. Prof. Mary-Anne Plaatjies-van Huffel, die Wêreldraad van Kerke (WRK) se president vir Afrika, is Dinsdag oorlede. Daar was komplikasies ná ’n onlangse operasie. Sy het deure geopen vir die generasies wat nog moet kom. Dié nederige, stil dominee van Kraaifontein en professor in kerkleer in die fakulteit teologie aan die Universiteit Stellenbosch, sal egter as mentor, baanbreker en kampvegter onthou word. Prof. Reggie Nel, dekaan van die fakulteit teologie, beskryf haar as volg: “Sy was ’n kampvegter vir swart teologie, vroueregte en transformasie, en het die kerk en Afrika op talle terreine verteenwoordig.” Plaatjies-van Huffel, wat in 1959 in Prieska gebore is, was een van sewe dogters. Sy het in 1977 by Bergrivier Sekondêr in Wellington matrikuleer. Sy het eers onderwys aan die Universiteit van Wes-Kaapland gestudeer voordat sy in 1986 geregistreer het om ’n dominee te word. So is die geskiedenisboeke herskryf toe sy deur die ou NG Sendingkerk (nou VGK) op Robertson beroep is en in November 1992 die eerste vrouedominee geword het. Dit was geen maklike pad nie en van haar nuwe gemeentelede, meestal vroue, het die kerk verlaat omdat hulle nie deur ’n vroue­dominee gelei wou word nie. Ondanks haar uitdagings het sy die gemeente vir 17 jaar gelei. Daar word vandag nog met groot lof van haar in die dorp gepraat. Plaatjies-van Huffel se eggenoot is ds. Dawid van Huffel, dominee by die VGK Scotts­dene in Kraaifontein. Sy sal lank in kerkkringe onthou word as die vrou van eerstes. In 2002 is sy gekies as eerste vroue-aktuaris van die VGK-Kaapland-streek; in 2008 as assessor van die VGK se algemene sinode en in 2012 as VGK-moderator – die eerste vrou in die gereformeerde familie. ’n Jaar later is sy ook tot een van die adjunkpresidente van die Wêreldraad van Kerke verkies, en dus die WRK se president vir Afrika. Plaatjies-van Huffel was ook die heel eerste swart vrou wat tot hoogleraar in die fakulteit teologie van die US bevorder is. Dr. Dawid Kuyler vertel: “Ek het die voorreg gehad om twee termyne met haar te dien en ons was meer as kollegas, ons was vriende­.­” Ashwyn Thyssen, een van haar studente, beskryf haar as iemand wat die wonde van die patriargie gedra het, maar in vlees en bloed was “prof. Ma” eenheid, ver­soening en geregtigheid. Plaatjies-van Huffel self het in November 2016 geskryf: “Ek het besluit om die langverwagte boek oor my reis te skryf. Dit was nie ’n maklike pad nie. “Dit was ek in ’n male-dominated wêreld met net God aan my kant, en die Here het great dinge vir my gedoen.”