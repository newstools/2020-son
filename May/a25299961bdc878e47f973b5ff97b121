JOHN Dobson, hoofafrigter van die Stormers, glo hy sal feitlik al sy Springbokke behou en sê hy is tans eintlik net bekommerd oor Pieter-Steph du Toit se toekoms. Spelers het luidens die rugbybedryf se Covid-19-plan tot 14 Mei tyd om hul huidige kontrakte nietig te laat verklaar indien hulle ’n ander geleentheid kry. Die meerderheid van die Stormers se Wêreldbeker-sterre het glo hul trou aan die Westelike Provinsie verseker met net Du Toit, die wêreldspeler van die jaar 2019, wat met die Franse klub Montpellier verbind word. Dobson het aan Son gesê: “Pieter-Steph het tot 14 Mei om ons te laat weet of hy bly of waai. “Daar is niks wat ons daaraan kan doen nie, want ons word nie toegelaat om met hom te onderhandel nie. “Dis ’n klousule wat ons baie frustreer. Dit gebeur nie in ander sportsoorte nie. “Jy sien nie dat Tottenham salarisse verlaag en Harry Kane dan sy kontrak opskeur nie. Ek dink Pieter-Steph wil bly, maar dit hang natuurlik af van die finansiële verskil (in kontrakte). Hy is in hierdie stadium, sover ek weet, ál een wat ons moontlik kan verlaat.” Die naweek is daar berig dat die 27-jarige Du Toit glo meer as R2 miljoen per maand oor ’n tydperk van drie jaar by Montpellier kan verdien – iets wat Dobson met ’n knippie sout vat. “Ek dink nie daai syfers is akkuraat nie. Ek vermoed die bespiegelinge spruit uit ’n storie uit Pretoria waar Jake White glo gesê het dit is wat Montpellier Pieter-Steph moontlik kán aanbied. Ek twyfel dat dit akkuraat is.” Dobson sê al is spelers soos Siya Kolisi, Herschel Jantjies, Steven Kitshoff, Bongi Mbonambi, Damian Willemse en Frans Malherbe almal tans deur die WP gekontrakteer, kan hulle almal nog die 14 Mei-klousule aktiveer. Druk “Ons fokus hoofsaaklik daarop om ons huidige groep te behou in dié ongekende tye. So, ons fokus op speler-retensie eerder as om spelers van buite in te kry. “Ons is ál Superrugby franchise wat nie privaat eienaarskap of engel-beleggers het nie. Ons is onder druk,” het hy erken. Daar was volgens Dobson aanbiedinge vir Kolisi en die losvoorspeler Jaco Coetzee wat hulle van die hand gewys het. Dillyn Leyds (Frankryk), Wilco Louw (Engeland) en waarskynlik die vleuel Sea­belo Senatla is reeds vir die Stormers verlore.