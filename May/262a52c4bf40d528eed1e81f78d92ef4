’N SITUASIE wat kan ontplof, wag as die werkers van die Libhongolethu-busdiens nie binnekort betaling kry nie. Maar Trevor Harper, CEO van Spectrum Alert, hou vol die maatskappy wag vir ’n kommissie om die UIF-gelde uit te sort. Die werkers glo egter niks UIF-geld is hulle beskore nie. Volgens hulle word daai spesifieke aftrekking van hul salaris gemaak, maar nie by die betrokke fonds inbetaal nie. Meer as 100 hoogs ontevrede werkers het gister by die bus-en-taxi-depot bymekaargekom. Volgens hulle is dit nou byna ses weke dat hulle nie betaal is nie. Harper, wat by die depot was, het aan Son genoem slegs 38% van maatskappye het al hul UIF-gelde ontvang en dat hulle ongelukkig deel is van die 62% wat nog daarvoor wag. Alfabeties “Daar sal ook PPE aan alle werkers beskikbaar gestel word. Slegs ’n derde van die meer as 300 werkers sal op ’n tyd toegelaat word, behalwe vir skoonmakers, wat enige tyd en in hul vol getalle kan werk. “Ons sal die werkers alfabeties in diens stel sodat elkeen ’n kans kry om te werk. Ongelukkig sal daar nie betaling wees as ’n werker afgelê is nie, maar sy UIF-geld sal inbetaal word.” Die human resources- beampte Terence Vincent het gesê die maatskappy het geen versteekte agendas nie. Hy het gesê alles van die maatskappy is op datum – tot die belasting. Harper het die depot verlaat, tot groot ontsteltenis van die werkers. Hulle wou weet hoekom hy hulle nie te woord gestaan het nie. Die gevoel onder die werkers is dat daar nie na hul belange omgesien word nie – selfs die ultimatum van 30 April is geïgnoreer. Hul verlange is dat daar spoedig ’n oplossing moet kom, want hul kinders by die huis is honger.