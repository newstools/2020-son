DIE Maties het verlede jaar hul hoofafrigter, Hawies Fourie ná ses jaar in beheer aan die Cheetahs verloor. Onder Fourie het die Stellenbossers hul titel vir die eerste keer sedert 2009 suksesvol verdedig. Fourie word binnekort – vanaf 1 Junie – deur sy voormalige kondi­sionering-en-fiksheid-breier, André Smith, in Bloemfontein gejoin. Smith het ’n kontrak van drie jaar met die Pro14-span geteken, maar die voormalige Matie beoog om langer in die Rosestad aan te bly. Fourie is een van die groot redes hoekom Smith en sy vrou, Kim, en hul babaseuntjie, Zion (8 maande), sak en pak na Bloem verhuis. “Vir seker was Hawies een van die groot redes,” het Smith aan Son op Sondag gesê. “Ons het lekker saam gewerk en ons filosofieë van rugby stem ooreen. Daar is ’n lekker synergy wat ek saam hom ondervind. Ons is ’n hegte familie-eenheid, so almal gaan saam, anders gaan niemand nêrens nie.” Smith het sy rugby by die laerskool Somerset-Wes geleer. Daar het die voormalige Maties-ster op sy dag uitgestaan as een van Summies se bestes. Smirre – sy bynaam onder sy portuurgroep – was ’n veelsydige agterspeler en het groot naam vir die SA Studente- en die WP Vodacom-span gemaak. Hy’t die SA o. 19-span in 2006 gehaal en is in daai tyd Johannesburg toe waar hy vir die Lions se junior spanne gespeel het. In 2013 het hy hom by Maties se afrigtersgroep aangesluit nadat hy sy boots in 2012 opgehang het. Smirre het laas in die Maroon Machine se trui gespeel. So, dit was ’n seepgladde oorgang vir hom van speler na afrigter. Daar het Smith deel van ’n suksesvolle building phase vir die “Mighty Maties” gevorm. Fourie, Smith en ouens soos Norman Jordaan, Drikus Hancke en Sean Surmon was van die grootkoppe wat die Maties weer ’n powerhouse-span gemaak het. Met die Varsity Cup wat vanjaar afgelas is, voel mens vanjaar sou die jaar gewees het waarin Maties hul eie rekord (tussen 2008 en 2010) van drie agtereenvolgende titels sou kon ewenaar. Blootstelling Smith erken hy’t baie gegroei en geleer in die laaste agt jaar dat hy lid van die afrigterskorps was. “Die Varsity Cup is ’n baie goeie leerskool vir ontwikkeling en blootstelling. Dis een van jou grootste kompetisies aan die begin van die jaar voordat Superrugby begin. “Maandagaande op die Danie Craven is ’n bewys daarvan! Die Maties is op alle gebiede baie professioneel. Dít danksy die High Performance-afdeling wat gedryf word deur Sean Surmon.” Smith het ook nou sy eie be­sigheid, waar hulle mense help om in shape te bly. “Ons het ’n besigheid begin, Moveout Fitness and Lifestyle Consultants. Ons visie is om lewens te verander en gemeenskappe te stig deur oefening. “Dit het drie afdelings – ’n buitelug-oefening-afdeling, ’n gemeenskapsinteraksie-afdeling en ’n corporate wellness-program.” Die Smiths beoog om Bloemfontein hul nuwe tuiste te maak en intussen daaraan te werk om die gesinnetjie groter te maak. “Die plan is om in Bloem te wees en saam met Hawies ’n sukses van die rugbyprogram te maak. As dit in die Here se plan is ... nóg twee kinders in die volgende vyf jaar ook.”