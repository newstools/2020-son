GREG Clarke, voorsitter van die Engelse sokkervereniging (FA), voorspel dat fans nie baie gou weer by wedstryde in Engeland gesien sal word nie. Sou die Engelse Premierliga (EPL) en Sokkerliga (EFL) wel hervat word, sal dit waarskynlik agter geslote hekke wees. Die EPL berei hom voor vir die moontlikheid dat die 2020-’21-seisoen sonder enige toeskouers gespeel sal word. “Die werklikheid is dat ons net nie weet hoe dinge gaan verloop nie,” het Clarke­ in ’n brief aan die FA-beheerraad gesê. “En met die social distancing wat geruime tyd in plek is, staar aansienlike veranderinge in die hele sokker-ekosisteem ons in die gesig. Opbou “Dit is byvoorbeeld moeilik om skares fans – wat die lewensbloed van die spel is – binnekort na wedstryde te sien terugkeer.” Clarke meen die uitvoerende span van die FA kan “verskeie scenario’s opbou wat moontlik gevolg kan word weens die corona-pandemie”. Hy waarsku ook dat ’n besnoeiing van £75 miljoen (R1,7 miljard) hierdie jaar “sinvol” sal wees. “In die ergste geval sal dit dan nodig wees om vir die volgende vier jaar ’n tekort van £300 miljoen (R6,9 miljard) te vergoed,” het hy bygevoeg. “Dis duidelik dat dít baie van ons planne sal affekteer, aangesien elke gebied van die spel geraak sal word. “Die projekte wat ons almal na aan die hart lê, sal natuurlik ook geaffekteer word.” – AP