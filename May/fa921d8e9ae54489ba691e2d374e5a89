JOHN Dobson glo ’n moratorium moet geplaas word op die kontraktering van spelers tydens die Covid-19-pandemie. Volgens die Stormer-breier is dit tyd dat Wêreldrugby tussenbeide tree en iets in plek sit waar spelers nie toegelaat word om tydens die pandemie vir groot geld kamp te skuif nie. Dobson meen dis unieke tye en unieke maatreëls moet dus gevolg word. Hy sê: “Dit sal ’n briljante idee wees. ’n Morato­rium sal ’n baie slim ding wees. Ons het reeds plaaslik so iets dat spelers nie tydens die lockdown tussen unies mag skuif nie. “Ons wil beslis nie in dieselfde kategorie as Fidji en Argentinië val nie. Hulle is uitvoerders van spelers. “Om die balans in wêreldrugby te behou, sal ’n moratorium baie slim wees. Dit sal ons toelaat om ons voete te vind. Ons huidige model vir ons stroom van inkomste en die swak wisselkoers plaas ons onder geweldige druk. Dit sal baie sin maak vir rugby in die Suidelike Halfrond. “Jy kan nie ’n speler soos Pieter-Steph du Toit blameer as hy ’n aanbod van ’n miljoen euro aanvaar nie. Rugby het tyd nodig om ’n bietjie aan te pas by die situasie en sy voete te vind.” Dobson glo ’n sterk kommersiële produk is in Suid-Afrika nodig om spelers in die land te hou. “Ons het reeds gesien hoeveel skoolseuns die land verlaat om oorsee te gaan speel. “Ek verstaan die argument dat plaaslike geleenthede vir jonger spelers geskep word as senior spelers in die buiteland gaan speel. “Ek is egter bekommerd oor die gehalte van die kompetisie wat ons dan sal hê.” Volgens Dobson het die Stormers se spelers almal ’n pay cut van 40% gevat. “Ek dink hulle verwag dat almal hul volle salaris betaal gaan word sodra hulle weer begin speel.” Hy dink dis fantastiese nuus dat Nieu-Seeland weer gaan begin rugby speel, maar hy glo nie dit gaan binnekort in Suid-Afrika gebeur nie. “Hul (Nieu-Seeland se Covid-19-)syfers is baie laag. “Ons is nog nie naby hulle in terme daarvan nie. “Daar is nie baie tyd nie en ons opsies raak al hoe minder. “Ons kan bespiegel, maar ons almal weet dat alles afhang van wat die regering besluit oor wanneer ons kan terugkeer,” het Dobson by­gevoeg.