DIE Warriors se afrigtingspan kry nóg ’n Baaienaar by – Baakier Abrahams, wat Robin Peterson sal bystaan as hulpafrigter. Abrahams was die SWD se hoofafrigter die afgelope drie seisoene en sy kontrak het laas maand verstryk. In sy tyd by die SWD was Abrahams ook die hulpafrigter vir ’n Suid-Afrika-elftal wat Engeland in Januarie gepak het. Albertus Kennedy, uitvoerende hoof van die SWD, sê al het Abrahams soos sy voorgangers ook nie ’n trofee vir die unie verower nie, het hy wel nader gekom as die meeste van hulle in ’n Krieket Suid-Afrika-eendag-reeks in die 2018-’19-seisoen. “Abrahams was baie suksesvol met die verhoging van die loopbane van spelers soos Obus Pienaar, Marcello Piedt, Stefan Tait, Tsepo Ndwandwa en Jean du Plessis, wat almal verder gegaan het om krieket op hoër vlakke te speel,” sê Kennedy. Geprys “Hy verdien ook krediet daarvoor dat hy Tyrese Karelse op eersteklas-vlak ’n geleentheid gegee en sodoende die deur oopgemaak het vir Karelse om in 2020 vir die SA o. 19-span gekies te word.” Die Baaienaar het sy vorige voorsitter geprys. “Ek wil die voorsitter, verskeie komitees, sowel as die SWD-personeel en -spelers bedank vir hul ondersteuning tydens my termyn as afrigter van die SWD. “Dit was ’n wonderlike ervaring en geleentheid om my groei en ontwikkeling as afrigter voort te sit. Ek hoop ek het ’n positiewe impak in my SWD-tyd gemaak, ook op die span se vooruitgang. “Ek wens die unie alles van die beste toe vir die toekoms,” sê Abrahams. In sy huldeblyk aan Abrahams het Rudi Claassen, die president van SWD Krieket, hom bedank vir die rol wat hy die afgelope drie seisoene in SWD Krieket gespeel het. Claassen het ook spesifiek verwys na Abrahams se bydrae en impak op die ontwikkeling van opkomende spelers.