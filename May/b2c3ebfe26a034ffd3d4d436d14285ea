TULBAGH. – Die gesondheidsdepartement het die Rhodes-vrugtefabriek se deure onbepaald toegekap ná vermeende Covid-19-gevalle daar. Die departement het die bestuur daar Vrydag opdrag gegee om die plek te sluit. Die fabriek het sy deure al Woensdag tydelik toegemaak toe ’n werker simptome getoon het. Dié werker, wie se uitslae Donderdag bekend gemaak is, was drie weke ná toetsing met honderde werkers in kontak. David Rayters van die National Public Service Workers Union sê: “Ek het alles probeer om die erns van die saak onder die fabriekbestuur se aandag te bring. “ ’n Ma van een van die fabriekwerkers het aan die virus gesterf en ek het tóé al probeer onderhandel. “Hulle het gaan sê hul ma is in die hospitaal dood aan die virus. Die susters is toe getoets en in isolasie geplaas. “Mense werk ópmekaar. Daar is geen social dis­tancing nie. “Ek het ’n klag ingedien op grond van beroepsgesondheid en -veiligheid in die werkplek by die Tulbagh-polisie. “Die staatsaanklaer het egter laat weet die saak word nie op die hofrol geplaas nie.” Son het verskeie oproepe na Rhodes gemaak, maar niemand was beskikbaar om vrae te beantwoord nie. Rhodes het egter ná die sluiting van die fabriek die volgende mediaverklaring uitgereik. “Ná ’n eskalasie in die getal gevalle van Covid-19 in die Witzenberg-munisipaliteit en -distrik, en met die negende positiewe geval op sy perseel, het RFG Holdings sy vrugtefabriek in Tulbagh tydelik gesluit. “Die perseel sal deur ’n eksterne geakkrediteerde diensverskaffer ontsmet word. “Die maatskappy het vandeesweek met hartseer die verlies van drie werk­nemers bevestig. Bewus “In dié stadium is die doodsoorsaak van die drie werknemers nog nie bevestig nie en die onderneming verstaan dat nadoodse ondersoeke­ gedoen sal word. “Die bestuur werk nou saam met die departement van gesondheid en die departement van arbeid. Sandra Maritz, mediawoordvoerder van die departement van gesondheid, sê: “As die Wes-Kaapse departement van gesondheid bewus word dat die maatskappy nie ons aanbevelings oor die voorkoming en bestuur van Covid-19 in die werkplek volg nie, sal ons die saak met die de­partement van arbeid opneem. “Die departement van arbeid het die mandaat om uitdagings soos hierdie in die werkplek die hoof te bied. “Die Wes-Kaapse departement van gesondheid doen aanbevelings rakende stappe wat ’n onderneming moet doen as iemand positief toets vir Covid-19. “Die departement van arbeid het die mandaat om ’n maatskappy te laat sluit vir ontsmetting.”