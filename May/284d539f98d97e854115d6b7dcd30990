YAYA Touré het die sokker­wêreld geskok met sy nuwe skuif na Vasco da Gama van Brasilië. Die legendariese speler van die Ivoorkus is die laaste ses maande ’n vrye agent nadat sy en die Chinese League One-klub Qingdao Huanghai se paaie geskei het. Daar was ook gerugte dat die 37-jarige Touré sy coaching badges­ wil bekom. Maar die viermalige Afrika-speler van die jaar het gou ’n einde aan die gerugte gemaak. “Ek kan skaars wag om ál die Vasco fans te sien en hulle te ontmoet,” het Touré gesê. “Ek is dankbaar vir Leven Siano (kandidaat vir Vasco se presidentskap) wat my ’n deel maak van hul projek – dis Vasco da Gama!” Touré het ook reeds in verskeie advertensieveldtogte vir sy nuwe klub verskyn. Siano het op sy beurt gesê: “Welkom, meneer Yaya Touré. Dankie dat jy vertroue het in ons projek.” Dis veral Vasco se rivals van Rio de Janeiro, Botafogo, wat swaar sal sluk aan Touré se bevestiging. Dit volg nadat Botafogo ook beweer hy het die veteraan-midfielder se dienste opgeraap.