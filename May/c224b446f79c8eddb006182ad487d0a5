DIE DA glo die vrylating van 19 000 gevangenes, om die verspreiding van Covid-19 in tronke te bekamp, kan dalk tot 'n groter humanitêre krisis lei. Pres. Cyril Ramaphosa het Vrydag die goedkeuring gegee vir die vrylating van duisende lae-risiko gevangenes op parool. Ramaphosa se besluit kom ná die Verenigde Nasies lande gevra het om hul tronkbevolkings te verminder. Die gevangenes wat in aanmerking gaan kom, is dié wat reeds hul minimum vonnisse uitgedien het of dit in die volgende vyf jaar gaan doen. Glynnis Breytenbach, 'n DA-LP, sê die party ondersteun nie Ramaphosa se besluit nie. "Hoewel Suid-Afrika se oorbevolkte tronke unieke uitdagings vir die departement van korrektiewe diesnte bied in die stryd teen Covid-19, glo ons dat die regering nie al sy opsies in dié verband behoorlik bekyk het nie en dat die vrylating van gevangenes tot 'n groter humanitêre krisis gaan lei as dít wat hulle probeer vermy," sê Breytenbach in 'n verklaring. "Baie van die gevangenes wat in aanmerking kom om vrygelaat te word het nie families of 'n huis om na terug te keer nie. Dié wat het, keer dalk terug na 'n huis waar daar reeds min of geen kos is." Breyenbach sê dit is alles faktore wat die moontlikheid vergroot vir hulle om weer te oortree. Ronald Lamola, minister van justisie, sê net minder ernstige misdadigers vir winkeldiefstal, diefstal en tresspasing, gaan oorweeg word vir parool. Gevangenes met onderliggende gesondheidstoestande, bejaardes en vroue oortreders met babas sal geprioritiseer word. - News24