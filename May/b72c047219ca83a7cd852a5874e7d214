DIE Oos-Kaapse polisie is op soek na nóg slagoffers van ’n reeksverkragter van Komani (Queenstown). Die verdagte het verskeie Facebook-profiele geskep om slagoffers te lok met die belofte van modelwerk regoor die land. Brig. Tembinkosi Kinana, ’n polisiewoordvoerder, sê samewerking tussen verskeie wetstoepassingseenhede het gelei tot die verdagte se arrestasie op 19 Mei. Die 32-jarige verdagte word verbind met verskeie voorvalle van verkragting en het sy gat gesien ná laas Maandag se beweerde verkragting van ’n 17-jarige meisie in Komani. Die meisie is na bewering verkrag nadat sy gereageer het op ’n advertensie van ’n photoshoot op Facebook. Kinana sê hoewel die slagoffer nie die verdagte persoonlik geken het nie, kon sy wel daarin slaag om hom te identifiseer. Met die verdagte se arrestasie is ’n vals doktersbrief in sy besit gevind wat hom in staat gestel het om tydens die lockdown-periode in die land rond te reis. Gevolglik is aanklagte van bedrog en die oortreding van lockdown-regulasies ook teen hom gelê. Die verdagte sal Donderdag 28 Mei in die Komani-landdroshof verskyn. – Mkhuseli Sizani