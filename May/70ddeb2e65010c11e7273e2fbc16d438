DIS seker nie enige dorp wat kan spog met twee Springbok-heelagters nie... Maar in die Suid-Kaap kan die gemeenskap van Blanco wel bregh met die helde Bevin Fortuin (41) en Zane Kirchner (35), wat albei vir die Bokke uitgedraf het. Dié twee manne is egter nou daartoe verbind om in hul gemeenskap terug te ploeg en die ondersteuners van die Gaaitjie trots te maak. Oorgevat Die Gaaitjie is die bynaam van die plaaslike sportterrein waar Blanco die afgelope 25 jaar sy wedstryde speel. Fortuin het vanjaar oorgevat as voorsitter van dié klub en wil die klub na nuwe hoogtes lei. Kirchner is terug in Suid-Afrika nadat hy vir vier jaar in Ierland sowel as Wallis klubrugby gespeel het. Dié voormalige Blou Bul het ingestem om by die afrigting van die span betrokke te raak. Kirchner het die Bokke in 31 toetse verteenwoordig en Fortuin het in 2 toetse gespeel. Hy het Blanco verlede jaar afgerig en was voorheen ook die breier van die SWD-Arende. Fortuin het aan Son gesê: “Om rugby op die Gaaitjie te speel, is ’n besonderse ervaring. “Ek moet net beklemtoon dat ek Blanco nooit verlaat het nie. My tyd by ander provinsies was maar net tydelik. Sonder die Gaatjie sou ek as Bevin Fortuin niks gewees het nie.” Al het die Covid-19-pandemie alle rugby gestaak, het dit Fortuin en die klub tyd gegee om toekomsplanne te beraam. Net twee wedstryde is vanjaar in die Suidwestelike Distrikte (SWD) se Superliga gespeel voordat die lockdown ingestel is. Fortuin sê: “Die pandemie het ’n groot impak op die sielkunde van die Blanco-gemeenskap en ander rugby-dorpe in die Suid-Kaap gehad. “Om te beweeg van 'n eeue oue tradisie van weeklikse rugby tot niks – nie eens oefensessies nie – is groot. “Wanneer ons weer toegelaat word om die Gaaitjie as ’n klub en span te betree, gaan dit werklik iets besonders wees. Dit kan ek jou belowe.” Al word daar voor die einde van die seisoen besluit om spel te hervat, gaan Fortuin en sy bestuur maar voort om vir die 2021-seisoen te beplan. Hy sê: “As voorsitter wil ek my met die nodige ervaring en kennis as administrateur bekwaam om te sorg dat ek rugby veral nou lei in ? post-Covid-19-era, want dinge sal nooit weer dieselfde wees nie.”