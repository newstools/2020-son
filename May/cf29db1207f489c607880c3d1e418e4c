KURTLEY Beale het ’n kontrak met die Franse rugbyklub Racing 92 gesluit. Die veelsydige Wallaby-agterspeler het sedert sy toetsbuiging in 2009 al 92 keer vir Australië uitgedraf. Sedert 2007 het Beale die Waratahs in 128 Superrugby-wedstryde verteenwoordig. Van 2012 tot 2013 het hy 14 games vir die Rebels gespeel. Van 2016 tot 2017 het hy 17 keer ’n trui van die Wasps in Engeland oor sy kop getrek. Beale gaan nou saam met die voormalige Wallaby-slot Luke Jones volgende seisoen by Racing 92 in Parys aansluit. Beale (31) het in 2017 na sy vaderland teruggekeer. Hy was by die Waratahs voordat die Super-seisoen weens die Covid-19-pandemie opgeskort is. Kwalifiseer Jones (29) was drie jaar lank aan Bordeaux verbonde voor sy terugkeer na die Melbourne Rebels verlede seisoen. Hy kon egter nie laas jaar daarin slaag om die Wallaby-groep vir die World Cup in Japan te haal nie. Beale sal steeds in aanmerking kom om vir Australië te speel. Hy kwalifiseer omdat hy meer as 60 toetse vir Australië gespeel het. Hy is egter nie ’n gunsteling van Dave Rennie, die nuwe coach van die Wallabies, nie. Yannick Nyanga, die voormalige Franse flank en Racing 92 se sportdirekteur, sê: “Ons is baie gelukkig met ons twee premium signings. Beale en Jones is uitstekende spelers met hope ervaring.”