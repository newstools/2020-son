‘ONS lewe van aalmoese om aan die lewe te bly.” Dis die realiteit van drie gesinne in Eersterivier wat honger ly sedert die lockdown begin het. Die gesinne beweer hulle het hul name opgesit vir kospakkies, maar niks het nog by hulle uitgekom nie. Volgens Lindelwa Rangula van Forest Heights in Eersterivier is haar kaste leeg. Rangula sê: “Ons lewe van ’n Sassa-toelaag wat my dogter in die rolstoel en my tante kry. “Die bure is so goedhartig om vir ons kos te gee as ons honger is. My een kind is in ’n rolstoel en ons is ’n gesin van vyf sonder enige inkomste. “As dit nie vir die Sassa-toelaag was nie, het ons seker vergaan van die honger. “Ons het nog niks kospakkies of enige hulp sedert die begin van die lockdown gekry nie.” Volgens Rangula gaan dit broekskeur met haar en haar twee kinders en tante om kop bo water te hou. Nóg ’n moedelose ma, Elma Davids van Forest Heights, sê: “Meeste van die aande eet ons net pap as daar niks anders in die huis is nie. Ons sit sonder inkomste sedert Januarie toe my man sy werk verloor het. “Ek kan ook nie werk nie, want ek moet na my agtjarige dogtertjie kyk wat nog doek dra. “My een voet is ook seer. Daar was ’n puisie op my voet en dit het net ál erger geraak. “Nou is daar ’n gat in my voet en daar is nie geld om dokter toe te gaan daarvoor nie.” Volgens ouma Bettie Mfusi (74), wat blind is en saam met haar twee dogters en hulle kinders woon, kry hulle bitter swaar. Mfusi sê: “Ons is dankbaar vir wat ons het. Ek help maar met my pensioengeldjies as die nood knyp.” Volgens haar 54-jarige dogter, Magdalene, werk niemand in die huis nie en help die bure as daar niks in die huis is nie. Volgens raadslid Sharlaine Oerson van Eersterivier is dit ’n lang proses by Sassa vir die kospakkies. Sy sê: “Ons weet die mense raak mismoedig oor die kospakkies wat hulle nie kry nie. “Dit is ’n lang proses en ons hoop dit sal binnekort afgehandel wees. “Sodra dit afgehandel is, kan ons kospakkies vir die behoeftige mense uitdeel.” Sopkombuis Intussen het Oerson verskeie buitelandse winkeleienaars in die area om hulp genader. Sy het met hulle hulp verlede week 300 kospakkies aan verskeie behoeftiges inwoners in die area uitgedeel. Sy het ook ’n sopkombuis waar sy twee keer ’n week sop aan minderbevoorregtes uitdeel.