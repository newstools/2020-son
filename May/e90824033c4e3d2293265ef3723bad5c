WANDISILE Simelane is “geboelie om by die Lions­ aan te bly”. Só het John Dobson, coach van die Stormers, gister aan Son gesê oor die talentvolle Junior Springbok wat sy rugbyloopbaan in die Kaap wou voortsit. Dobson verduidelik: “Hy het alles in sy vermoë probeer doen, maar hulle (die Lions) het met regstappe gedreig. Klousule “Ek dink dit is hier ’n geval waar ’n jong speler geboelie is. Hy wou baie graag kom, maar hulle het hul reg uitgeoefen om hom nog twee jaar daar te hou. “Ek voel die klousule is nie wettiglik sterk genoeg nie en is moreel verkeerd. “Dit is ’n geval van Staaldraad versus Simelane, met net een wenner.” Son verneem daar is ’n klousule in die 22-jarige Simelane se kontrak wat die Lions in staat stel om ’n teenaanbod te maak as hy ’n ander aanbod ontvang – die Lions het nou dié klou­sule uitgeoefen deur net soveel op die tafel te sit as die beste aanbod wat Simelane ontvang het. Daar was ook onder die Sharks belangstelling in die senter se dienste. Siya Kolisi, Springbok- en Stormer-kaptein, het Simelane na bewering ook gehelp oortuig om sy rugby in die Kaap voort te sit. Sy voorkeurbestemming was dus Kaapstad. Hy was laat Dinsdag nog 90% seker hy sou sy tasse pak om uit Johannesburg te trek. Rudolph Straeuli, uitvoerende hoof van die Lions, wou hom egter nie van sy kontrak vrystel nie. Straeuli het gister aan Son oor Simelane se kontrak en Dobson se uitlatings gesê: “Wandisile het ’n tweejaar-kontrak wat in Oktober 2023 eindig. Ek gaan nie verder kommentaar lewer oor die klousule en wat Dobson daaroor te sê het nie. “Hy is ’n plaaslike laitie van Johannesburg wat ons hier grootgemaak het. Ons is steeds besig om hom te ontwikkel. Hy is belangrik vir ons in ons pad vorentoe.” Tensy hy gereed was vir ’n lang regstryd, het Sime­lane dus geen ander keuse gehad as om ’n verlenging van twee jaar in Johannesburg te aanvaar nie. Dit het egter in sy spelpeil vanjaar duidelik geword dat Simelane nie meer gelukkig is by die Lions nie. Dit blyk hy moet maar sy lot aanvaar en vir nog twee jaar op Ellispark speel. Die vraag is nou of dit sy motivering op die veld negatief gaan beïnvloed.