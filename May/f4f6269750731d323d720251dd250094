BRENDAN Rodgers, Leicester City se manager, sê hy het “geen krag gehad” toe hy die corona-virus reeds in Maart opgedoen het nie. Rodgers is die tweede manager in die Premierliga wat bevestig het dat hy Covid-19 onder lede gehad het. Dit volg nadat sy eweknie van Arsenal, Mikel Arteta, ook reeds in Maart positief getoets is. Die 47-jarige Rodgers vertel hy het vir ’n geruime tyd gesukkel om asem te haal en was gedurig uitasem voordat hy van die virus herstel het. “Ek kon skaars loop. Dit het my herinner aan die berg Kilimandjaro,” het dié boorling van Noord-Ierland verduidelik. “Ons het ’n week af gehad toe ons veronderstel was om (op 14 Maart) teen Watford te speel. Ek het die volgende week begin sukkel en vir drie weke geen reuk of smaak gehad nie. Ek het ook geen krag gehad nie. “ ’n Week daarna was my vrou dieselfde. Ons is albei getoets en hulle het toe gevind ons het die virus,” voeg hy by. Rodgers was lid van ’n span van 17 managers wat in 2011 die berg Kilimandjaro vir lief­dadigheid uitgeklim het. “Dit het my herinner van Kilimandjaro,” het hy herhaal. “Hoe hoër jy gaan, hoe meer het jy gely en gesukkel om asem te haal.” – AP