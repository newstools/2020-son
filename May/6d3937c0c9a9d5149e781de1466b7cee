AL HET sy tydens die lockdown self niks in haar koskaste nie, deel sy graag haar laaste met haar medemens. Julene Skippers, ’n Godsvrou van Scottsdene, het haar hart oopgemaak vir die mense in haar gemeenskap. Dit het alles begin by pap, wat sy twee keer per week uitgedeel het. Nou kook sy ’n warm maaltyd. Skippers sê dis alles te danke aan hul raadslid, Grant Twigg, en donasies van die Full Gospel Church dat sy honger magies kan vul. Skippers vertel: “Voor die lockdown het ek pap gemaak met mieliemeel wat ek by ons raadslid gekry het. “Nadat die lockdown begin het, het hy weer ’n 10 kg-sak mieliemeel en suiker gebring. “Die kinders het toe gewoond geraak, en dis toe ek ons kerkgroep genader het. “Met hul hulp kon ek warm kos bedien. Ná dit was die kos op. “Vriende van my het my begin sponsor met sopbestanddele en brood. “Toe die kos op is, het die kinders gevra wanneer ek weer kos gaan uitdeel. “My kleinkinders wou ook weet wanneer ek weer vir die mense gaan kos maak. “Ek het toe nie ’n antwoord gehad nie, want my man het op 28 Maart laas ’n salaris verdien. Ek het toe my hand diep in my sak gesteek en self goed gaan koop van my geld wat ek kry wanneer ek na kankerpasiënte omsien. “So, toe kon ek daarna weer vir die kinders pap maak.” Skippers sê as sy elke dag geld gehad het, sou sy elke dag vir die bejaardes en kinders kos gemaak het. Huisgesin “Ek geniet dit regtig. Dit maak my hart bly wanneer die kleintjies terugkom en sê dit was lekker. “Wanneer ek kos maak, moet ek mooi skep sodat my huisgesin van ses ook daarvan kan eet, want ek kan nie nog ekstra kos ook maak nie.” Skippers sê wat sy doen, doen sy omdat sy omgee vir haar medemens en nie om gesien te word nie.