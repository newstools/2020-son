ONS as wedrengeesdriftiges moet ons stemme verenig om uit hierdie stapelgek huisarres te kom. Só skryf die daaglikse nuusblad Turf Talk aan sy lesers. Die regering se weiering dat byeenkomste kan voortgaan, maak derduisende mense warm onder die kraag. Daar word wyd en syd gesê die regering is eenvoudig net spiteful omdat die bedryf aan ál die vereistes voldoen om na die baan terug te keer en perdewedrenne boonop nie ’n kontaksport is nie. Magtig “Ons verenigde stemme het die krag om ons uit hierdie situasie los te wikkel. Laat ons saamstaan en dit doen. “Maar dalk sal dit nie so maklik wees nie, want Madam President is magtig onder die geweerdraende weermag,” lees die berig verder. Duitsland het gister byeenkomste hervat. Frankryk s’n begin Maandag. Maar Suid-Afrikaners sit steeds droëbek. En in Hongkong en Australië word daar reeds die afgelope drie maande agter geslote hekke­ met byeenkomste voortgegaan – sonder enige Covid-19-probleme. Aan die begin van die lockdown het die kenner Kortkop gesê die Suid-Afrikaanse bedryf sal die lockdown van ’n maand kan oorleef, maar hy het gewaarsku as dit langer aanhou, kan dit die sport verlam. Die aaklige werklikheid is dat poste nou op groot skaal in die gedrang kan kom.