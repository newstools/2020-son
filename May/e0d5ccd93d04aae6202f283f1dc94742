PRES. Cyril Ramaphosa het die goedkeuring gegee vir duisende lae-risiko gevangenes om op parool vrygelaat te word om die verspreiding van Covid-19 binne tronke te stop. Sy besluit kom nadat die Verenigde Nasies alle lande gevra het om tronkbevolkings te verminder. Verskeie lande het dit reeds begin doen. Ramaphosa se besluit kan Suid-Afrika se tronkbevolking van 155 000 gevangenes met 19 000 verlig. Die gevangenes wat kwalifiseer is dié wat binne die volgende vyf jaar hul minimum aanhoudingstydperk bereik. Dit sluit nie gevangenes in wat lewenslange tronkstraf opgelê is of straf uitdien vir seksuele oortredings, moord, poging tot moord, kindermishandeling of geslagsgeweld nie. Die vrylating van gevangenes wat kwalifiseer gaan oor 'n tydperk van 10 weke gebeur sodra die prosesse van die paroolraad gefinaliseer is en alle relevante rehabilitasie- en voorvrylatingsprogramme bygewoon is. Ronald Lamola, minister van justisie en korrektiewe dienste, gaan binnekort meer besonderhede bekendmaak.