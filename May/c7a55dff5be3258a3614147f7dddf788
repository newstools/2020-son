EEN les wat die talentvolle sokkerspeler Jamie Craak gedurende die lockdown geleer het, is om dinge stap vir stap te neem. Dié boorling van Rocklands in Mitchells Plain en Stellenbosch FC-speler sê hy soek en kry sy inspirasie van spelers in die hoër ligas. Volgens Craak is dit die rede waarom sy loopbaan besig is om spoed op te tel. Hy het die afgelope seisoen grootliks vir Stellenbosch FC se MultiChoice Diski-span gespeel en glo dit gaan nie lank neem voordat hy sy debuut in die Premierliga (PSL) maak nie. Craak vertel aan Son: “Daar is baie grootnaam-spelers daar buite wat my inspireer en motiveer. “Dit is twee sleutelfaktore in my jong loopbaan wat my aanspoor om hard te werk en te veg vir sukses. “Daarby motiveer my familie my op ’n daaglikse basis – op en van die speelveld af. “Ons almal benodig ’n rolmodel en iemand om na op te kyk.” Voorberei Die PSL het onlangs aangekondig dat die MultiChoice Diski-seisoen gestop is, met geen wenner wat aangewys is nie. Craak sien dit as ’n seëning, want nou kan hy al vir die nuwe seisoen voorberei. “Ek wil ook dié tyd neem om advies aan opkomende sokkerspelers daar buite te gee. Ek wil vir hulle sê: Bewaar jou toekoms. Bly glo. Moet nooit toelaat dat jou omstandighede jou keer om hard genoeg te werk om ’n sukses te wees nie.” Intussen hou Craak hom maar besig met huistakies en oefen by die huis. Hy bieg egter dat hy nie kan wag om weer sokker te speel nie.