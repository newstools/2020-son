HET die rofstoei-ster Brock Lesnar sy bande met die WWE verbreek? Dís die vraag wat wêreldwyd gevra word nadat die groot Kanadees van die toneel verdwyn het nadat hy sy swaargewigtitel onlangs­ aan die Skot Drew McIn­tyre afgestaan het. Die vermoede het ekstra stu­krag gekry toe die eienaar en grootbaas, Vince McMahon, gesê het: “Die WWE het nie meer vir Brock Lesnar nie.” Lesnar verskyn ook nie meer op WWE-TV nie, maar dit beteken nie sy kontrak is beëindig nie. Lesnar was al voorheen in die nuus oor sy kontrakstatus by die WWE en dat hy dit oorweeg om weg te breek. Omdat niemand presies weet wat aan die gang is nie, glo McMahon Lesnar se dae by die WWE is getel. Luidens ’n berig is Lesnar nie daarvoor te vinde om agter geslote hekke te stoei nie. Hy wag dus glo totdat die toeskouers weer opdaag. Lesnar het ook onlangs aangedui hy oorweeg dit om terug te keer na MMA, waarmee hy groot sukses behaal het. In die sosiale media sê ene Nemesis T-Type: “Lesnar is ’n Kanadees en hy kan weens die Covid-19-pandemie nie die land se grense oorsteek nie. Hy is waarskynlik besig om hom en sy gesin te isoleer.” Seth Freakin’ Rollins sê: “Brock sal nooit quit nie. Hy is net vir ’n paar maande weg. Hy sal terugkom.” Jesse Carrigan is bly Lesnar is weg. “Hy is ’n oor­betaalde clown.”