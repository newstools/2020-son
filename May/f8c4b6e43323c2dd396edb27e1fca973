WANNEER die son in die pragtige Queenstown ondergaan, begin inwoners hulle eie lig skyn. Dinge skop elke aand af met Sikelela Gcingca wat ’n vuvuzela blaas om inwoners te roep voordat die biduur begin. Dan kom sowat 50 inwoners uit – van hulle met kerse, die res sommer met hul foonflitse – om saam te bid dat die stryd teen ons grootste vyand, Covid-19, gewen sal word. Aan die spits is Sikelela se ouboet Sanezo Gcingca, wat mense met die Woord wil inspireer. Hy vertel: “Die doel van ons biduur is om God te vra om die leiers van ons land en ons mediese werkers wat aan die front baklei teen die virus te beskerm en ook vir hulle die nodige wysheid en krag te gee om die virus te oorwin. “Ons glo dat alles begin met God. Ons het regtig God se krag nodig om die Invisible virus namens ons te beveg. “Hoewel ons bid vir ons mediese werkers, weet en besef ons dat selfs die mediese wêreld afhanklik is van God. Hulle sal nog nooit die virus kan oorwin as hulle op hulle eie kennis en krag staatmaak nie.” Die inwoners bid al sedert die tweede dag van die nasionale lockdown in Maart. Pres. Cyril Ramaphosa het die lockdown afgekondig om die gevreesde corona-virus te stuit wat wêreldwyd paniek veroorsaak. Faith Winnaar, Sanezo se buurvrou, sê sy is trots op wat hy tans doen en voeg by: “Hy skroom nie om die Woord aan oud en jonk in Luderitzstraat te bring nie. “Hierdie jong man het voor ons oë grootgeword en is nou ’n instrument van die Here.” Sally Jeptha sê die blote feit dat Luderitzstraat se inwoners God so saam verheerlik, gaan verseker dat die virus kort voor lank iets van die verlede sal wees. Nog ’n inwoner, Caroldine Smouse, sê: “Ek en my huisgesin staan ook voor ons huis en luister hoe Sanezo God se Woord na ons bring, want ons almal het God se Woord nodig, veral in ’n tyd soos dié waarin ons nou lewe met die epidemie wat reeds baie mense wêreldwyd se lewens tot ’n einde gebring het.” Inwoners sê hulle sal voortgaan om by te dra tot ’n positiewe boodskap sodat Covid-19 nie die mensdom op sy knieë sal dwing nie.