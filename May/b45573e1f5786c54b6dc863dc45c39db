AL HOE meer gerugte doen die ronde dat sommige cops die lockdown-regulasies misbruik. Bewerings word geslinger dat van die cops dit gebruik om met “difficult” gemeenskapslede te deal. Gavin Julie, ’n inwoner van Port Nolloth, meen hy het eerstehandse ervaring hiervan. Julie sê hy en sy wifey het onlangs kos in die dorp gaan koop. Terwyl hulle in die ry by Shoprite gestaan het, het mense wat vis wou koop, hom gevra om hulle te wys waar ’n sekere visserman woon. Hy vertel: “Ek het uit die tou gegaan en hulle rigting gegee toe die cops ons stop. “Ses van ons is gearresteer vir die verbreking van die nasionale Rampbestuurswet se regulasies. “Ná twee ure is ons losgelaat met ’n geskrewe waarskuwing om op 7 Augustus in die hof te verskyn.” Julie het ook ontsteld vertel dat hulle hul samewerking gegee het, maar hy kla oor een spesifieke cop. Hy pak uit: “Hy het ons ewe arrogant genader sonder om redes te gee oor waarom hy ons stop. “Hy het nie ons verduideliking kop toe gevat nie en ons beveel om na die polisiestasie te gaan.” Volgens Julie was daar drie cops in die dubbelkajuitbakkie. Net een het ’n masker gedra. Julie het later demand om met lt.kol. Patrick Moyo, stasiebevelvoerder in Port Nolloth, te praat. Dié het gesê dat hy sy klagtes oor die cops aan hom kan stuur. Ook kan hy sy boete in die hof betwis. Volgens brig. Mohale Ramatseba, ’n polisiewoordvoerder, het die cops ses mans op 1 Mei gearresteer wat in ’n Toyota Avanza met sewe sitplekke gery het. Hy sê: “Aan elkeen is ’n boete van R1 500 uitgereik weens die verbreking van die Rampbestuurswet se regulasies. Die ondersoek duur voort.”