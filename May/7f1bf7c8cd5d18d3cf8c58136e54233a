DIE krieketadministrateurs van die Windies het hul goedkeuring verleen vir ’n toetstoer in Engeland, waar die span van die Wes-Indiese Eilande in ’n “bio-veilige omgewing” sal bly. Die Windies sou in Junie drie toetse in Engeland speel, maar die bedreiging van die corona­virus-pandemie het die besoek tot vroeg in Julie teruggestoot. “Die raad van Cricket West Indies (CWI) het in beginsel goedkeuring verleen vir die voorgenome komende Wes-Indiese toetstoer na Engeland,” lui ’n verklaring van die CWI Vrydag. “Die besluit kom eers nadat die CWI se verteenwoordigers en adviseurs betrokke was by gedetailleerde samesprekings met die Engelse en Wallis Krieketraad (ECB) en met hul eie mediese en openbare gesondheidsadviseurs. “Die CWI het ook gedetailleerde planne ontvang en hersien vir die spelers en personeel wat gedurende die toer in ’n bio-veilige omgewing gehou moet word, terwyl alle wedstryde agter geslote hekke gespeel word,” lui die verklaring. Die ECB het voorgestel dat die toetse op 8, 16 en 24 Julie by die Ageas Bowl in Southampton en Manchester se Old Trafford gespeel word. Albei dié venues het hotelle op die perseel. Talle spelers van die Windies is reeds terug by oefensessies. Die snelbouler Kemar Roach sê hy sien baie uit na die komende kriekettoer. Maar Johnny Grave, uitvoerende hoof van die CWI, het toegegee dat sommige spelers meer huiwerig is, veral van eilande soos Antigua en Barbuda, wat sedert April nie ’n enkele nuwe Covid-19-geval aangemeld het nie. “Daar was ’n mate van senuweeagtigheid by dié spelers en beslis ook hier in Antigua,” het hy aan BBC Radio gesê. “Ons was baie openlik en eerlik met hulle en deel reeds planne vanaf die dag dat ons dit van die ECB ontvang het. “Ons sal beslis niemand dwing om te gaan speel nie. “Veiligheid is die grootste prioriteit­ vir ons en ons respekteer die individuele speler wat miskien nie gemaklik is daarmee om te reis nie.”