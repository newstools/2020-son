“EK WEET nie hoe ek julle ooit sal kan bedank vir wat julle vir ons gedoen het nie! “Baie dankie, Son!” Dít is die dankbare woorde van ’n Baaise gesondheidswerker vir jou gunsteling-koerant se vinnige ingryping in wat as ’n saak van “lewe en dood” beskryf is. Die vrou werk by die Huis Genot-ouetehuis in Algoapark. Hier is na bewering reeds minstens drie bevestigde gevalle van die gevreesde corona-virus. Die vrou beweer ten spyte hiervan is hulle gedwing om te werk – na bewering sonder voldoende beskerming teen die virus. “No work, no pay,” het hy (die bestuurder) volgens haar gesê. “So, nou was jy in ’n baie moeilike situasie: Gaan werk toe en expose jouself aan die corona(-virus), of bly by die huis en dan word jy nie betaal nie.” Sy beweer die bestuurder van die ouetehuis, Sarel Broodryk, het hulle ook gedreig dat hy hulle sal fire indien hulle weier om te werk. Broodryk sê egter die aantyging is onwaar. “Ja, ek erken hulle het betoog omdat hulle vir ons gesê het hulle is bang vir Covid-19. Maar dit gaan eintlik ook oor danger pay,” sê Broodryk. “Hulle wou ons force om danger pay te betaal. Dis ’n ander issue waarby ek nie betrek wil word nie.” Son se bron sê: “Hy lieg. Daar is sowat 128 oumense hier en ons weet van minstens 2 van hulle wat positief getoets is vir die corona-virus. Die ander geval is ’n general worker.” Sy verduidelik: “Onse werk is so dat ons baie close saam met die patients werk. Ons moet hulle was en nappies change en so aan. Hoe op aarde sou jy dan nou nie bang is in so ’n situation nie?” Son het dadelik die woordvoerder gekontak van die Oos-Kaapse departement van gesondheid, Sizwe Kupelo, asook die Nelson Mandelabaai-munisipaliteit. Mthubanzi Mniki, munisipale woordvoerder, het belowe die gesondheidsdirektoraat sal die saak opvolg. Gered Kupelo het bygevoeg: “En hulle (gesondheidswerkers) moenie worry nie; niemand sal hul werk verloor nie.” Son verneem vertroulik die situasie het heeltemal verander nadat die koerant ingetree het. “Wat sou ons gedoen het as ons julle nie gebel het nie? Kyk nou, ons het personal protective klere, daar is sanitiser oral waar jy gaan en die gesondheidsdepartement gaan ’n deep clean kom doen. So, julle het ons uit ’n moeilike situasie van lewe en dood gered.” Die gesondheidsdepartement het gesê hy’s nie bereid om die presiese ligging van Covid-19-pasiënte bekend te maak nie.