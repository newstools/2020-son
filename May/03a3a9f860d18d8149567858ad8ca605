DIE Passasierspooragentskap van Suid-Afrika (Prasa) het voorgestel om vrywillige skeidingspakkette vir vakbondlede aan te bied in 'n poging om die staatsinstelling se finansiële agteruitgang te stop. In ’n brief, wat aan die metaalwerkersvakbond, Numsa, se algemene sekretaris, Irvin Jim, gerig is, vra Prasa se administrateur, Bongisizwe Mpondo, om met die konsultasieproses te begin oor vrywillige skeidingspakkette. Prasa se finansiële posisie oor die laaste paar jaar het verswak en is boonop deur die Covid-19-pandemie vererger. Die treinwerkersvakbond, Untu, bevestig hulle het die kennisgewing, om met konsultasie te begin, ontvang wat deur Mpondo uitgereik is. Sonja Carstens, Untu-woordvoerder, sê hulle is onkant betrap en teleurgesteld oor die brief aangesien Mpondo ingebring is om Prasa reg te ruk. Carstens sê Prasa se finansiele posisie het nie verbeter sedert Mpondo se aanstelling as administrateur nie en voeg by dat Untu juis ongelukkig was met sy aanstelling van 'n span tegniese adviseurs teen bykomende koste aan die maatskappy. "Om Prasa weer op koers te kry, sou vereis dat daar gebruik gemaak word van mense wat reeds vir die maatskappy werk en nie deur verdere druk op geldsake te plaas nie."  - Fin24 