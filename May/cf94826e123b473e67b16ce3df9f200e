’N VROU van Delft wat Covid-19 survive het, was aangenaam verras toe sy die naweek soos ’n eregas deur haar gemeenskap ontvang is. Lea Swart (54) is ’n diabeet en lei ook aan hipertensie, maar die housekeeper van Eersterivier-hospitaal het in twee weke die virus behoorlik laat les opsê en die odds gebeat. Swart het gister weer begin werk. Haar dogter Alesia Louw vertel: “My ma het in die laaste week van April simptome van die virus getoon. Sy het op 27 April gegaan vir toetse en dae later het haar toetse as positief terug gekom.” Alesia sê omdat almal waarsku dat mense met gesondheidskwessies aan die virus kan dood gaan, was hulle bekommerd, maar het hulle besluit om positief te bly. “Wanneer ’n mens positief getoets word vir die virus is dit belangrik om ’n positiewe gesteldheid te hê. Mens moet positief bly.” Sy sê die dag toe haar ma kom haal is om na die Lagoon-hotel, wat in ’n kwarantynkamp omskep is, te gaan, het sy die bure ingelig. “Ek moes ook ’n company kry om die huis en jaart te decontaminate. So die straat se mense het geweet wat aangaan.” Alesia sê haar pa en jonger suster wat saam met haar ma bly is ook getoets, maar hulle het nie die virus gehad nie. “My ma was baie geworry oor my pa en suster en oor of hulle sleg behandel gaan word.” Maar die gemeenskap van Rosendal in Delft was ondersteunend aan die Swart-familie. “Daar was baie mense wat vir my ma en ons gebid het en boodskappe gestuur het. ”Swart is Saterdag na twee weke van isolasie ontslaan.“Ek het haar gaan haal,” vertel Alesia. “Toe ons by Nastergal Crescent inry, het die mense al nader gekom en hande geklap. My ma was geskok en emosioneel. Sy het dit nie verwag nie en het in trane uitgebars.” Die Swart-gesin se bure het almal plakkate gemaak en dit op die hek en heining geplak. Altesaam 15 515 Suid-Afrikaners het teen Maandagmiddag positief getoets vir die virus waarvan 9 294 net in die Wes-Kaap is. Van die 9 294 mense het 3 521  intussen volkome herstel. “Die mense moet weet hoeveel mense het die virus, maar is ook belangrik om te noem hoeveel mense herstel het. Mense moet weet hulle kan dit oorwin. Dit het ook vir die nasionale minister van gesondheid, Zweli Mkhize, met sy besoek aan die Khayelitsha-hospitaal, gesê,” vertel Alesia. 