’N BEJAARDE vrou van Bonteheuwel het ál haar besittings verloor toe haar huis afgebrand het. Die brand het Dinsdag omstreeks 21:00 by Mymoena Martinus (63) se huis in Taaibosstraat uitgebreek. Volgens Martinus was sy oorkant die straat by haar dogter se huis toe die brand uitgebreek het. ’n Geskokte Martinus sê: “Een van die bure het my kom roep om te sê my huis is aan die brand. “Ek en my skoonseun het gaan kyk. Toe hy die deur oopstoot, het die vlamme uitgeborrel. “Ons kon niks uit die huis red nie. Die vlamme was al te erg en alles in die huis het uitgebrand. “Die bure en mense in die straat het vergeefs probeer om die brand te stop. “Die brandweerdienste het later opgedaag en die vlamme kom blus voordat dit die ander huise ook beskadig.” Martinus, wat alleen in haar huis gewoon het, weet nie wat die brand kon veroorsaak het nie. Sy bly tans by haar dogter. Jermaine Carelse van die Stad Kaapstad se brandweerdienste sê daar is groot skade aan Martinus se huis – waar die brand begin het. “Die ander twee huise wat ook in die brand geaffekteer is, het minder brandskade opgedoen.” Angus McKenzie, wyksraadslid in Bonteheuwel, sê: “Die bejaarde vrou is gelukkig om ’n tydelike plek te hê waar sy nou by haar dogter bly. “Die voorval kan nie op ’n slegter tyd gekom het nie. “Dis in die middel van die lockdown en Ramadaan, en sy het alles verloor.”