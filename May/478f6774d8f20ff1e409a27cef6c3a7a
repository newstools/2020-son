DIE skielike dood van ’n kameraman van eNCA aan Covid-19 het skokgolwe deur die plaaslike media­wêreld gestuur. Lungile Tom is Sondagaand met Covid-19-simp­tome in die hospitaal opgeneem. Sy toetsuitslae is eers Dinsdagaand bevestig, maar Woensdagoggend het hy in die waakeenheid weens komplikasies gesterf. In ’n verklaring wat deur eNCA uitgereik is, sê die maatskappy hy is hartseer oor die verlies van Tom. Die verklaring lees: “Die maatskappy is diep hartseer oor die verlies. Hy was ons kollega en vriend wat vir eNCA in Kaapstad gewerk het. “Lungile het hom in Desember 2013 by eNCA as ’n ENG-kamera-operateur aangesluit met skills wat hy van CNBC Africa af gebring het. “Hy was bekend vir sy larger-than-life persoonlikheid en sy toewyding aan sy kuns. Sy lag sal gemis word. “Ons gedagtes is met sy vrou, Nandipha, en sy kinders.” Die maatskappy sê hy slaan ag op die regering se regulasies. Die vloer waar Tom in die Kaapse kantoor gewerk het, is ontsmet en gesluit. Die departement van arbeid is in kennis gestel en ’n opsporingsproses is ook tans ingestel. Alle werkers wat in kontak met Tom was, is ook aangesê om tuis te bly. Hulle sal getoets word en moet in afsondering bly. Joernaliste van verskeie mediahuise het op Facebook geskryf hoe Tom se dood hulle getref het. Velani Ludidi, ’n joernalis by Daily Voice, skryf hy is totaal stukkend. Sy inskrywing lees: “Wat ’n nederige siel wat altyd grappe gemaak het wanneer ons gewerk het. Covid-19 het een van ons eie weggeneem. Hulde “Mag hy in vrede rus. Ek bid vir krag en beskerming vir elke mediapersoon wat deur hierdie pandemie werk.” Wesley Fester, ’n vryskutfotograaf, het aan Tom hulde gebring deur foto’s van hom op sy Facebook-blad te post. Hy het ook geskryf: “Covid-19 has finally hit home for me. My vriend en kollega van eNCA, Lungile Tom, is vanoggend in die hospitaal neergevel deur komplikasies van die corona-virus. “Rus in vrede, Lungile. Ons sal altyd onthou dat jy die eerste van ons mediasoldate was wat in hierdie invisible oorlog geval het.”