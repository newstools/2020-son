BREYTON Paulse het die reël waar rugbyspelers toegelaat is om ’n drie teen die kussing aan die onderkant van die rugbypale te druk as “sneaky” beskryf. Wêreldrugby het Dinsdag aangekondig dat dit nie meer moontlik sal wees om ’n drie aan te teken deur die bal teen die kussings van die rugbypale te druk nie. Die voormalige Springbok-vleuel wat deesdae as ’n rugby-analis vir SuperSport werk, glo Wêreldrugby het raakgevat met dié reëlverandering. Hy het gister aan Son gesê: “Ek dink dit is ’n goeie reël. Dit gee die verdedigers die kans om die aanvallende spelers dop te hou. “Dit gee hulle ook meer van ’n regverdige kans om ’n drie te verhoed. Dit was ’n sneaky reël wat dit eintlik té maklik vir aanvallende spanne gemaak het om ’n drie teen die kussing van die rugbypale te druk. “Ek glo dit is ’n goeie, positiewe reël wat ’n stap in die regte rigting is.” Die Wêreldrugbyraad het dié reël goedgekeur in sy spesiale vergadering wat Dinsdag via ’n telekonferensie gehou is. Eenvoudig Dit volg ná ’n aanbeveling van die internasionale federasie se komitee en ’n spesialisgroep wat na wetgewing kyk. Hulle het besluit die kussing wat om die pale vir beskerming gebruik word, sal voortaan nie meer as ’n verlenging van die doellyn gebruik word. Sir Bill Beaumont, voorsitter van Wêreldrugby, het in ’n verklaring gesê: “Die missie van Wêreldrugby is om die spel so eenvoudig, veilig en aangenaam moontlik te maak om te speel. Hierdie wetswysiging weerspieël dié missie. “Die aanvallende span kan nie meer teen die kussing ’n drie aanteken nie. Die bal moet slegs agter die doellyn gedruk word. Dit gee die verdedigende spanne ’n billike kans om te verhoed dat ’n drie gedruk word.”