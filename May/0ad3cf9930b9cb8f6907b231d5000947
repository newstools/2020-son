OUDTSHOORN. – ’n Jong man van Bridgton is verlede week in die streekhof aan moord skuldig bevind. Hy is aangekla daarvan dat hy die oggend van 22 November 2017 sy 14-jarige vriend Cohan Hartnick met ’n baksteen gegooi en met ’n mes gesteek het. Die 21-jarige Luqmaan Page het onskuldig gepleit en aangevoer dat hy uit selfverdediging opgetree het, Page sê in sy pleitverduideliking dat hy en die slagoffer die betrokke oggend in ’n woordewisseling oor R5 was. Hy het hom die vorige aand met die geld gestuur, maar hy is daarvan beroof. Hartnick wou glo niks verstaan nie en het hom toe met ’n skêr in sy skouer gesteek. Getref Hy het kwaad geword en Hartnick met ’n baksteen gegooi. Hy het hom per ongeluk teen die kop getref en toe een keer met ’n mes gesteek terwyl hy op die grond gelê het. Volgens Page het hy nie bedoel om Hartnick dood te maak nie en ook nie gedink dat hy kon sterf nie. Hy het hom probeer help en op die toneel gewag totdat die polisie opgedaag het. Die slagoffer se moeder, Nateleen Hartnick, het getuig dat sy haar enigste kind vir ewig verloor het. Streeklanddros Ntsoki Moni het die saak vir die vonnisverrigtinge tot 28 Mei uitgestel. Dít was oor die beskuldigde se ma te emosioneel was om ter versagting van vonnis te getuig.