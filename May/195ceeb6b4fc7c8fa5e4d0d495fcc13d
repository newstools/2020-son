DIE minister van basiese onderwys, Angie Motshekga, sal Dinsdagoggend besluit of skole gaan oopmaak of nie. Die meerderheid Son-lesers (80%) het reeds in 'n peiling laat weet dat hulle daarteen gekant is dat leerders weer terug skool toe. Ouers vrees vir hulle kinders se veiligheid en voel nie dat skole nou al moet oopmaak nie. Slegs 20% was ten gunste daarvan dat skole moet oopgaan. Sonlanders sê hoe hulle voel hieroor: Suzie Pretorius sê wanneer sy as ouer mag begin werk, wat eers op vlak 1 is, sal sy miskien daaraan dink om haar kind skool toe te stuur. Nóg ’n ouer, Maria Vd Merwe sê: “My man mag nie werk nie, so daar is geen inkomste. Hoe moet ons die skool en vervoer soontoe betaal? Vernon Geoffrey Paulse meen alle skoolhoofde moet eers ’n kennisgewing onderteken dat genoeg toebehore, soos sanitisers en maskers ontvang is. En dat daar ’n onderneming is dat skole ten minste een keer per week gesanitise word, voordat skole kan heropen. Deon February wil weet, uit ’n onderwysersoogpunt, hoe de hel kan ministers en onderwysamptenare en vakbondamptenare, wat nie in ’n klaskamer werk nie, wil besluit dat leerders en onderwysers moet klas toe? Die gevoel is uiters sterk vanaf ouers om nie hulle kinders skooltoe te stuur nie en dat hulle eerder verkies dat hulle kinders die jaar oordoen.