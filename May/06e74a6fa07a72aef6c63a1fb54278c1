HOEWEL hy al 34 jaar oud is, glo die Maritzburg United-kaptein, Nazeer Allie, hy is nog lank nie oor die muur nie. Allie, wat voorheen Ajax Cape Town aangevoer en ook vir Wits gespeel het, kyk goed na sy gesondheid. Dis waarom hy in die laaste dekade as een van die voorbeeldigste spelers en ’n ware rolmodel in Suid-Afrika se Premierliga beskou word. Hernu Boonop het die boorling van Bonteheuwel ook al alles gewen wat plaaslik te wen is – ’n PSL-liga-kroon, MTN 8, Telkom Cup en die destydse Absa Cup (nou Nedbank Cup). Die verwagtinge is dat Maritzburg se voorsitter, Farook Kadodia, Allie se kontrak sal hernu wanneer dit einde Junie verstryk. “Kyk, daar is nog niks amptelike gesprekke met my gevoer nie,” sê Allie. “Jy sal maar met my agent moet praat. “Ek is seker die klub sou met my onderhandel het oor ’n moontlike nuwe deal, maar toe breek die corona-pandemie uit. “Ek is oortuig daar is iets in die pyplyn. Maar eers moet ons protokol volg en onsself beveilig.” Allie, wat al 50 wedstryde vir die Team of Choice agter die rug het, is terug in die Moederstad weens die lockdown. Hy bly fiks met hul daaglikse oefenprogram.