EEN rower is doodgeskiet toe hy en van sy makkers probeer het om ’n Chinese besigheid in die Strand te beroof. Volgens die polisie het die voorval Dinsdag 13:45 in Hoofweg gebeur. Vyf mans het die winkel binnegestap terwyl die eienaar en haar werknemers besig was. Een van die vyf het ’n vuur­wapen op die eienaar gerig en hulle van geld beroof. Hulle het toe later die eienaar, haar werkers en van die mense wat in die winkel was, in ’n kamer agter in die winkel geforseer. Die eienaar was in besit van ’n vuurwapen wat sy versteek by haar gedra het. Toe sy ’n kans kry, het sy een van die verdagtes wat die naaste aan haar was, deur sy kop geskiet. Die ander verdagtes het so groot geskrik dat hulle die hasepad gekies het. ’n Private sekuriteitsfirma wat in die omgewing besig was met patrolliewerk, het gesien hoe die verdagtes in ’n motor spring en in die rigting van Lwandle jaag. Daar is hulle deur die polisie gestop. Een van die verdagtes in die motor is gearresteer, terwyl die ander die woonbuurt in gevlug het. Een van die verdagtes het ’n swart baadjie laat val en die polisie het beslag gelê op ’n bedrag van R14 956,70. Die dooie verdagte het ’n .38-rewolwer en vyf patrone in sy besit gehad. Van die polisiebeamptes op die toneel het aan Son gesê hulle is bekommerd, want tydens lockdown kry diewe ’n gulde geleentheid om mense en sakeonder­nemers te beroof omdat hulle verplig is om ’n masker te dra.