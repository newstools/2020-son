DILLYN Leyds se droom om vanjaar saam met sy jonger broer, Tristan, op Nuweland te speel, gaan heel waarskynlik nie waar word nie. Dié 27-jarige veelsydige agterspeler van die Stormers het vroeër vanjaar laat blyk dis sy begeerte om saam met sy boetie in dié ikoniese stadion in die skadu van Tafelberg uit te draf. Nou, met die wete dat dit nie in ’n Superrugby-stryd gaan gebeur nie, is daar dalk ander opsies wat die Leyds-broers kan oorweeg om hul droom te verwesenlik. Dié bobaas-spelskepper het aan Son op Sondag gesê: “Dit is redelik teleurstellend. Ek weet hoe hard hy (Tristan) gewerk het om die Stormers-span te haal. “Hy het baie goed in die warm-up games en in die SuperSport Challenge gevaar. Hy is ’n lid van die vergrote groep. “Ek dink nie hy is te ver weg van ’n kans in die span nie. Hopelik kan dit nog steeds gebeur, selfs al is dit nie op Nuweland nie. “Hy is maar net 22 jaar oud en gaan nog baie verbeter soos wat hy ervaring opdoen. Daar is ten minste nog ’n halwe kans dat die droom nog waar kan word.” Weens die onsekerheid as gevolg van die Covid-19-pandemie kan niemand voorspel wat voorlê nie. Met die geweldige finansiële impak wat die corona-virus-krisis op alle sportsoorte gaan hê, is unies en klubs genoop om minder spelers in hul groepe te kontrakteer. Dillyn en Tristan het hulle bewys as uiters vaardige footballers wat die unieke vermoë het om heelagter, losskakel en vleuel te speel. Hul veelsydigheid maak van hulle baie waardevolle spelers. Die soort spelers wat in groot aanvraag by oorsese klubs is. Die Engelse Premierliga-klub Wasps het reeds laas jaar voelers uitgesteek vir Dillyn se dienste. Dié boorling van Somerset-Wes het tot dusver in 10 toetse vir die Springbokke uitgedraf. Soos enige ander SA rugbyspeler sal hy graag weer sy land op toetsvlak wil verteenwoordig. Die Superrugbyreeks vir vanjaar is reeds van die baan. Dit lyk ook asof die toetsreeks teen Skotland dalk nie meer gaan gebeur nie. Die kanse is dus goed dat dié talentvolle broers deur ’n oorsese klub opgeraap kan word. Daar is selfs ’n goeie kans dat hul droom verwesenlik kan word deur saam vir ’n klub oorsee uit te draf.