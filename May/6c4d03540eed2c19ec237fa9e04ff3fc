Rdl. Mark Kleinschmidt van wyk 60 in Kaapstad skryf per e-pos: Ons is dankbaar vir die Sassa-toelaes van die regering vir ons hulpbehoewende en mees kwesbare lede van ons gemeenskappe. Ek wil graag ook alle barmhartige Samaritane bedank, asook diegene wat die gees van vrygewigheid en ubuntu uitleef. Sodoende dra hulle by tot die nieregeringsorganisasies (NGO’s) en gewone Suid-Afrikaners met hul uitreikprogramme waardeur voedselpakkies en benodigdhede versprei word. Ramadaan Dit is nie nodig dat enige iemand honger bed toe moet gaan nie. En in die heilige maand van Ramadaan gaan veral ons Moslem-gemeenskap daardie ekstra myl in ’n poging om die minderbevoorregtes te ondersteun. Die Covid-19-pandemie is ’n katastrofe, maar dit is ook ’n geleentheid vir diegene wat het om uit te reik na diegene in ons same­lewing wat nie het nie omdat daar nog soveel ongelykheid voorkom. Sjoekran, thank you, baie dankie en enkosi vir die voorbeeldige manier waarop die hongeres gevoed en ondersteun word. Emeritus aartsbiskop dr. Desmond Tutu het gesê dat armoede die ergste soort siekte is. Nkosi sikelil’ iAfrika en God seën julle.