DIE Franse Ope Tennistoernooi op Roland Garros word dalk agter geslote hekke gespeel. Dié toernooi is reeds vroeër dié jaar op omstrede wyse vir vier maande uitgestel. Organiseerders wil dit van 20 September tot 4 Oktober in Parys aanbied. Die oorspronklike periode waarin dit sou plaasvind, is 24 Mei tot 7 Junie. Die organiseerders is kwaai gekritiseer daarvoor dat hulle nie die voorbeeld van die organiseerders van die Wimbledon-toernooi gevolg het deur die toernooi nie heeltemal uit te stel nie. Wimbledon sal vir die eerste keer sedert die Tweede Wêreldoorlog nie in ’n kalenderjaar plaasvind nie. Terugbetaal Sou die organiseerders by hulle plan hou, sal hulle egter nie enige toeskouers by wedstryde mag akkommodeer nie. Die geld vir kaartjieverkope vir die toernooi is ook aan voornemende toeskouers terugbetaal. Nagenoeg 500 000 toeskouers woon wedstryde jaarliks op Roland Garros by. Bernard Giudicelli, hoof van dié toernooi, het aan AFP gesê daar word ook beplan dat dit dalk ’n week later kan begin. Giudicelli sê ’n toernooi agter geslote hekke sal verseker dat dit minstens ’n inkomste verdien uit die TV-uitsaairegte. Dié regte sorg vir meer as ’n derde van die inkomste wat die toernooi jaarliks genereer.