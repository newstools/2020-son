DIE Covid-19-krisis en staat van inperking maak mense verskriklik bekommerd oor hulle geldsake. Selfs al het jy nie beplan om ’n oudit van jou geldsake te doen nie, gee die baie vrye tyd wat jy tydens lockdown het, jou die geleentheid om dit nou te doen. Neil Thompson van African Bank sê dit maak nie saak wat die uitkoms is nie, dis altyd belangrik om te weet waar jy finansieel staan. Thompson sê: “Daar is baie voordele daaraan om jou finansiële situasie te ontleed. “Ons skeep dit baie dikwels af, maar ons ekonomiese situasie te midde van die Covid-19-inperking is ’n realiteit wat ons nie kan miskyk nie. “Dit veroorsaak dat verbruikers beheer oor hul finansies wil neem sodat hulle beter voorbereid kan wees op die toekoms.” Thompson raai diegene aan wat nog nie ’n oudit van hul geldsake gedoen het nie, om dit nou te doen. Hy sê: “Jy kry dalk ’n lekker verrassing noudat jou spending habits as gevolg van die lockdown verander het of omdat jy baie meer bewus is van jou skuldverpligtinge.” Die geldkenner voeg by: “Daar is baie waardevolle geldlesse wat ons uit die inperking-situasie kan leer, asook baie slim maniere waarop ons die beste hiervan kan maak.” Thompson deel ’n paar lockdown-geldlesse saam met ons: Dink jou in hoe lekker dit nou sou gewees het om ’n noodfonds te hê! As jy nog nie een vir jou en jou familie het nie, moet jy dit ’n prioriteit maak. Die beste manier om dit te doen, is om ’n aftrekorder daarvoor te skep. Sodoende gaan daar gereeld ’n vaste bedrag na daardie fonds. Jy kan die geld dan gebruik vir onvoorsiene omstandighede soos ’n kar wat breek, aflegging by die werk of siekte. Jy gebruik mos deesdae jou kar bitter min en dit kan jou ’n fortuin aan wear and tear spaar. Om nie eens te praat van hoeveel petrolgeld jy bespaar nie! Sodra jy teruggaan werk toe, moet jy dit oorweeg om saam met van jou kollegas te carpool. Jy kan die geld wat jy dan bespaar in jou noodfonds bêre. Minder tyd op die pad beteken minder stoppe by die winkels en dit beteken minder geld word uitgegee, selfs al is dit net koffie wat jy soggens by die garage koop. Skryf alles neer wat jy in ’n week koop en kyk watter items jy regtig nie nodig het nie. Probeer dié soort uitgawes te besnoei en jy sal sien watter verskil dit aan die einde van die maand aan jou bankrekening maak. Die huidige ekonomiese toestand laat almal skarrel om te begroot vir die maer jare wat voorlê. Maar ons moenie net begroot vir ’n krisis nie, ons moet dit deel maak van ons alledaagse lewe. Die slegste ding wat jy met skuld kan doen, is om dit te ignoreer terwyl jy finansieel sukkel. Lees die fynskrif op jou loan agreements om te sien of jy voordeel kan trek uit insurance cover soos Credit Life.