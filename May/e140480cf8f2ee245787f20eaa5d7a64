DAAR behoort teen Maandag meer duidelikheid te wees oor wanneer skole sal heropening. Die departement van basiese onderwys het Donderdag genoem hulle kort meer tyd voor daar terugvoer gegee kan word oor die heropening van skole. Angie Motshekga, die minister van basiese onderwys, sou Donderdag 'n perskonferensie hou om clarity te gee. In 'n verklaring noem die departement die minister wil seker maak dat daar voldoende inligting en voorbereiding getref word oor wanneer dit veilig is vir skole om te heropen. Die verwagte perskonferensie sal Maandag gehou word en sal vooraf gegaan word deur 'n spesiale vergadering van die raad van onderwysministers, wat bestaan uit die nege provinsiale ministers. "Die doel van die vergadering is om die werk wat die provinsies hierdie week gedoen het, te oorweeg. Dit sluit in die aflewering van Covid-19 noodsaaklike items, wat een van die voorwaardes is vir skole om te heropen," lees die verklaring. Die provinsiale onderwysministers het die afgelope Maandag vergader om te gesels oor die gereedheid om skooldeure oop te maak. Daar is ooreengekom om op 18 Mei te vergader en een week te gee om uitstaande items af te handel.