CORONA-VIRUS gevalle gaan nog drasties in die Wes-Kaap styg. Dit is onvermydelik, maar die Wes-Kaapse gesondheidsdepartement is gereed en die nodige voorbereiding word getref vir ekstra fasiliteite. Só sê Alan Winde, premier van die Wes-Kaap, in 'n gesamentlike verklaring met leiers van opposisie partye in die Wes-Kaapse wetgewer. Die verklaring volg 'n vergadering tussen Winde, Cameron Dugmore (ANC), Melikhaya Xego (EFF), Brett Herron (GOOD), Ferlon Christians (ADP) en Peter Marais (VF+). Onder die items wat bespreek was is politici se rol om die verspreiding van die virus te help beperk. Daar is ook saamgestem om inwoners regoor die provinsie aan te moedig om die lockdown-regulasies te respekteer en ten alle tye goeie higiëne toe te pas. Van die leiers het beaam dat die groei in getalle in gebiede areas soos Du Noon, Khayelitsha, Mitchells Plain, Langa en Witzenberg aangespreek moet word. Die kwessies rakende die regverdige uitdeel van kospakkies is ook bespreek. 'n Voorstel is gemaak dat 'n gesamentlike voedingskema gestig word, waar alle politieke partye verteenwoordig word. Winde het het ingestem om met die provinsiale minister van maatskaplike ontwikkeling, Sharna Fernandez, hieroor te gesels. Daar is ook gesels oor die belangrikheid van geloofsgroepe as kommunikasie platform. Winde sê 'n groep minister onderleiding van dr. Ivan Meyer, provinsiale minister van landbou, is saamgestel om met geloofsgroepe te vergader. Die politieke-leiers het ook die gevolge van lockdown op klein ondernemings en besighede bespreek. Die leiers vrees dat baie besighede hulle deure permanent weens die inperking sal moet toemaak. Winde sê: "Daar word gekyk na metodes om besighede in hierdie tyd te dra. "Die stryd teen die virus is ons almal sin. Ons moet almal ons deel doen om ‘n verantwoordelike gedragskode te skep, om so die verspreiding van die virus te keer."