LEO Thethani, produk van Ajax Cape Town se Youth Academy, is nou op die radar van die Italiaanse sokkerreus AC Milan. Die 21-jarige Thethani se kontrak met sy huidige klub, Ajax Amsterdam, eindig in Junie. En met Nederland se Eredivisie wat laas week reeds gekanselleer is, is daar nou groot belangstelling in die jong Suid-Afrikaner se dienste. Net so is Thethani se landgenoot Dean Solomons (21), wie se kontrak ook binne die volgende paar maande verstryk, ook hot property in Europa. Dis veral Switserland se rekord- kampioenspan, Grasshopper Zürich, wat voor in die koor staan vir die Kapenaar se dienste. Die Amajita-duo het in 2017 by die Nederlandse reus aangesluit waar hulle eers vir die akademie gespeel het voordat hulle bevorder is na die Jong Ajax-groep, wat in die Nederlandse Tweede Liga meeding. Die Suid-Afrikaanse duo se verteenwoordiger, Jerome McCarthy, het die nuus aan Son op Sondag bevestig. “Vir Leo is daar nogal belangstelling van Italië, met AC Milan wat gretig is,” het McCarthy uitgewys. “Grasshopper Zürich steek ook nou voelers uit na Dean. “Maar met die huidige coronavirus-pandemie is alles natuurlik op ys, jy weet. “Ek dink Dean se kontrak sal waarskynlik nie hernieu word by Amsterdam nie, maar ek dink daar is ’n moontlikheid dat Leo s’n kan. “Maar kom ons kyk wat in die toekoms gebeur, want in sokker weet jy nooit.”