VIR die R32-12-veldtog kan jy die trui van Siya Kolisi se rug, die stewels van Bongi Mbonambi se voete of ’n persoonlike Rugby World Cup-trofee-toer na jou huis wen. Dít is alles deel van ’n groot liefdadigheidsprogram wat SA Rugby Dinsdag van stapel gestuur het. Die memorabilia van die Springbokke se oorwinning in die Rugby World Cup kan tot een van die grootste raffles in wêreldrugby lei. Ál die geld wat ingesamel word, sal na liefdadigheidsorganisasies vir hongerverligting, Food Forward SA en Gift of the Givers gaan. Die R32-12-veldtog is gebou rondom die eindtelling in die eindstryd van laas jaar se World Cup, toe Suid-Afrika vir Engeland met 32-12 ore aangesit het. Daar is 44 pryse (32+12) op die spel – een per dag. As die fans die Springbokke help om 100 000 kaartjies te verkoop, beteken dit dat R3,212 miljoen vir kospakkies en sopkombuise in hierdie tyd van ernstige nood ingesamel sal word. ’n Kaartjie kos R32,12 by Computicket. Mense en ondernemings wat ’n direkte donasie aan die veldtog wil maak, kan dit doen deur ’n regstreekse betaling in ’n FNB-rekening te maak. Die rekeningnommer is 62851652638, die takkode is 210554 en die vinnige kode is FIRNZAJJ. Gebruik jou naam en van as verwysingskode.­ Druk Rassie Erasmus, SA se direkteur van Rugby, sê toe hy ’n beroep op die groep doen om donasies te maak, het hulle binne ’n paar uur “boots and all” ingeklim. Hy sê: “Ons het laas jaar ’n bietjie gepraat oor die druk om nie werk te hê nie. “Nou het hierdie pandemie miljoene mense sonder werk gelos. Daar is so baie mense wat elke dag sukkel om kos op die tafel te sit. “Ons vra Suid-Afrikaners altyd om ons op verskillende maniere te ondersteun. Ons veldtog verlede jaar is #StrongerTogether genoem en ons het dit geglo. “Ons het gesê as ons saamstaan, is ons sterker as ’n nasie. Dit is nou die tyd om hierdie woorde in werking te stel en die Springbokke te ondersteun.”