’N BOER in die Kouga-distrik wat na bewering veronderstel was om ’n vark dood te skiet, is in die sop toe hy sy target gemis en een van sy werkers gewond het. Sers. Majola Nkohli, ’n polisiewoordvoerder, sê die polisie ondersoek nou ’n saak van poging tot moord. Volgens hom is ’n voorlopige ondersoek reeds gedoen. Hy sê die verdagte verskyn vandag in die hof. Die voorval waarin Selton Kapang (20) van Loerie gewond is, het vroeër die maand op 11 Mei gebeur. Kapang het gister aan Son vertel dat die boer hom op dié dag gevra het om ’n vark vas te hou wat hy wou skiet om later te slag. Volgens Kapang het hy die vark aan die ore vasgehou. Hendrik, sy broer, het die vark aan die bene vasgehou. Opgelig Kapang sê terwyl hulle die vark vasgehou het, het die boer sy .22-haelgeweer gevat en dit na die vark gemik. Hy sê sekondes voordat die skoot afgegaan het, het die vark sy kop opgelig. Kapang sê dis toe dat die boer sy aim mis en hom (Kapang) in die linkerhand wond. Volgens hom het die boer glo nie gewag totdat die vark rustig raak voordat hy hom geskiet het nie. Kapang sê die bullet het sy hand deurboor en weer anderkant uitgeskiet. Volgens Kapang het die boer hom ’n lap gegee om die bloeding te stop. Hy sê die boer het hom toe na die Humansdorp Hospitaal geneem. Die wond is skoongemaak en hy het steke gekry. Volgens Kapang betaal die boer hom gewoonlik R130, maar die dag van die skietvoorval het hy hom R140 in die hand gestop. Hy sê sy hand pyn nog baie – veral nou met die koue en wanneer hy sy vingers beweeg. Kapang sê op 14 Mei het hy besluit om ’n saak by die polisie te gaan maak. Volgens Kapang het die boer hom ná die voorval verskoning gevra. Hy sê hy is egter upset omdat die plaasboer nie sy familie ook verskoning kom vra het nie. Volgens Kapang is sy familie erg ontsteld hieroor. Kapang sê net omdat die boer nie vir sy familie kom jammer sê het oor die voorval nie, sal hy hom nie weer help nie. Wayne Peterson, chief van die !Ora/Ona Links Royal House in Kouga, sê hy is baie ontsteld oor die voorval, veral omdat die boer Kapang glo ná die voorval net R10 meer betaal het. Volgens Peterson kan die saak nie daar gelaat word nie, want dit is ’n besering by die werkplek. Toe Son die boer gekontak het, wou hy nie kommentaar oor die kwessie lewer nie, want die hofsaak moet nog voorkom.