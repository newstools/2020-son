ANDREA Bocelli (61) het mos bevestig hy is positief getoets vir Covid-19. Ek lees op Channel24 dat die blinde Italiaanse operasanger dít Dinsdag in ’n hartroerende post op Facebook bevestig het. Onthou, hierdie ou is regoor die wêreld gelief en bemin onder miljoene aanhangers. Bocelli sê: “Die pandemie wat die wêreld geskud het, het ook my en sekere lede van my familie geraak, al is dit nie so erg nie.” Skenk Hy sê hy wou die nuus nie eintlik deel nie, deels uit respek vir die mense wat die virus met baie ernstiger nagevolge opgedoen het, en deels ook om sy fans nie bang te maak nie. Daarby wou hy ook sy familie se privaatheid beskerm. Bocelli voeg by hy sal bloed skenk om ’n kuur teen die virus te help vind. Die sanger het in ’n onderhoud met The Wall Street Journal gesê hy het saam met sy familie in Toskane, Italië, gebly en het die simptome beskryf. Eers het hulle koors gehad en toe koud gekry en toe ’n ligte hoes. Maar volgens sy Facebook post het die ster en sy gesin darem volkome herstel. Die Italiaanse sanger se laaste vertoning was in April in die leë Katedraal van Milaan met ’n solo-Paaskonsert. Dis direk gestroom na miljoene waarderende aanhangers wat toe onder streng lockdown was.