ASHTON. – In dié moeilike tyd van die Covid-19-pandemie het baie werkers van die Langeberg Munisipaliteit na bewering boonop nie volle pay ontvang nie. Sowat 30 van die werkers het onlangs ’n meeting gehou waar hulle hul misnoeë teenoor Son uitgepak het. Van die werkers sê van hulle het wel ’n geldjie in hulle bankrekeninge van die munisipaliteit se kant af gekry. Maar volgens een werker was dié betaling net ’n skrale R200. Nog ’n werker sê hy het ook nie sy volle pay op betaaldag ontvang nie. Ander werkers sê hulle het die helfte gepay. Nog ander kla hulle het nie ’n blou sent ontvang nie. Michael Mabuza, wat namens die werkers praat, sê die issue gaan nie net oor hulle nie gepay het nie. Onderhou “Ons werk onder baie moeilike omstandighede en ons toesighouers het tot op hierdie uur nie sanitisers of maskers aan ons verskaf nie.” Nog ’n werker sê dat sy toesighouer self sanitiser vir hulle gebring het, maar dit het na vloerwasmiddel geruik. Volgens die werkers het hulle huisverbande en motorskuld en hulle moet hul gesin onderhou. Die werkers is ook glad nie tevrede dat hulle sowat drie weke gelede dokumente moes onderteken dat hulle in dié tyd siekteverlof moet vat nie. Hulle almal het geweier, want volgens hulle is dit onwettig. Soyisile Mokweni, die munisipale bestuurder, sê personeelsake word nie in die media gehanteer nie. Mokweni stel voor dat die betrokke personeel hulle klagtes deur middel van interne prosesse uitsorteer. Mokweni het in ’n e-pos gesê hy sou gister met die werkers en hulle shop stewards vergader, maar nie hy of sy amptenare het opgedaag nie.