DIE Wes-Kaapse premier, Alan Winde, wil hê die provinsie moet gou as moontlik na die vlak 3 beweeg. Winde het Donderdag gesê hy sal die standpunt van sy provinsiale regering duidelik maak dat die Wes-Kaap so gou moontlik na vlak 3 moet skuif. Dit is ondanks die feit dat die provinsie 55,6% van die aantal gevalle van Covid-19 in die land het. Pres. Cyril Ramaphosa sou Vrydag die Wes-Kaap besoek het, maar het dit uitgestel nadat Winde hom self onder kwarantyn geplaas het nadat hy in kontak gekom het met die eNCA-kameraman, Lungile Tom. Tom is Woensdagoggend aan Covid-19 dood. Winde sê in 'n verklaring met die gesondheidsorgstelsel wat voorberei is, is dit eenvoudig nie meer moontlik om die beperkings van vlak-4 in die Wes-Kaap of Suid-Afrika te behou nie. "Die ekonomiese krisis wat deur dié beperkings veroorsaak is, het tot 'n lewensbedreigde humanitêre ramp gelei wat net in die komende maande gaan vererger." 