DETECTIVES wat in containers by die Kleinvlei-polisiekantoor in Eerste­rivier werk, sê daar is ná die uitbreking van Covid-19 paniek onder die polisie­lede. Onlangs is die nabygeleë Mfuleni-polisiekantoor ook gesluit nadat ’n polisielid in kontak gekom het met iemand wat met die corona-virus besmet is. ’n Bron wat anoniem wou bly, sê al die werknemers by die Kleinvlei-polisiekantoor vrees vir hul gesondheid en lewe. Die bron sê die speurders werk al die afgelope 13 jaar in die containers. Hy voeg by: “Die situasie is al jare ondraaglik. Daar is nie baie spasie waar die lede langs mekaar sit nie. Wanneer lede van die publiek die ondersoekbeamptes kom sien, moet hulle buite staan, want daar is nie plek binne nie. Soms selfs ook in die reën. “En nou met die uitbreking van die corona-virus is almal vreesbevange. Dis byna winter, en dan kan die virus gouer versprei. “Daar is ook nie toilette en krane in die containers nie. “Ondersoekbeamptes moet na die hoofgebou stap om die toilet te gebruik. “In die gebou is die toilette ook in ’n haglike toestand. “Ons het al baiekeer gekla oor die ondraaglike omstandighede en senior offisiere was daar, maar niks het daarvan gekom nie. “Die stasiekommissaris en die cluster-kommissaris weet albei daarvan. “Daar moet dringend iets omtrent die situasie gedoen word. “Ons kan nie eers wag totdat iemand die corona-virus kry voordat iets aan die situasie gedoen word nie.” In reaksie op die bewerings sê kol. Andrè Traut, provinsiale polisiewoordvoerder: “Die protokol vir die beheer en bestuur van Covid-19 binne die Suid-Afrikaanse Polisiediens word streng gevolg om toe te sien dat polisielede veilig is. “Ál ons lede het persoonlike beskermingstoerusting ontvang. “Verskeie maatreëls word voortdurend toegepas by polisiekantore en geboue. “Die betrokke lede word aangemoedig om die regte kanale met hul klagtes en bekommernisse te volg vir verdere hulp.”