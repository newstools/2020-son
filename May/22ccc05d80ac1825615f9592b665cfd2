MOET lede van ’n gemeenskapspolisiëringsforum (GPF) tydens die nasionale lockdown as noodsaaklike werkers geklassifiseer word? Eddie Harker, raadslid van wyk 38, sê GPF-lede was nog altyd die “oë en ore tussen die polisie en die gemeenskap”. Wyk 38 sluit in Jacksonville, Timothy Valley, KwaNoxolo (Frans Valley) en Justafiena in die Northerns. Afgemaai Harker meen as dié lede tydens die nasionale lockdown terug in die strate geplaas word, sal daar ’n aansienlike afname in misdaad wees. Hy maak hierdie uitlating ná twee tragiese voorvalle vroeër die maand. Twee jong vroue, Jasmine Fillis en Daleen Witbooi, van onderskeidelik Timothy Valley en Jacksonville, is albei koelbloedig afgemaai. Harker meen die GPF-strukture help om misdaad te beveg. Volgens hom is die GPF ook baie behulpsaam met maatskaplike issues. Harker sê misdadige elemente vat advantage van die Covid-19-pandemie. Daarom is dit volgens hom belangrik om GPF-lede onder streng voorwaardes essential work­ers te maak en hulle permitte te gee. Volgens Harker moet die risiko’s in dié verband in ag geneem word. Die lede sal byvoorbeeld te alle tye protective gear moet dra. Hy sê inwoners en veral skurke dwaal nog onnodig rond, maar as die verskillende strukture sigbaar is, sal hulle nie kanse vat nie. Andy Jordan, raadslid van wyk 10, sê GPF-lede speel op voetsoolvlak ’n belangrike rol in die gemeenskap. Wyk 10 sluit in ’n deel van Schauderville, Parkridge, Parkside, Gelvan Park, Gelvandale, Springdale en ’n deel van die bendegeteisterde Helenvale. Jordan sê voorts van die inwoners ken die sektor­verteenwoordigers. “Van hulle kry waardevolle inligting van die gemeenskap, wat die meeste van die tyd nie met die polisie wil praat nie.” Volgens hom is die GPF deur die gemeenskap gekies en die gemeenskap vertrou hulle. Hy sê ook sekere gemeenskappe het WhatsApp-groepe vir hul sektor. Jordan sê as die gemeenskap enige misdaad sien of daarvan hoor, plaas hulle dit op die groepe en die sektor­lede respond in die spesifieke area. “So, ons het hulle nodig. Hulle is essential.” Jordan sê as gekyk word na die Northerns en hoe mense nog daagliks rond­beweeg, kort die polisie die hulp van ervare mense soos sektor- en buurtwaglede. Karen Kemp, voorsitter van die Bethelsdorp-GPF, stem saam dat GPF-lede in die tyd van die nasionale lockdown essential workers moet wees. Lyding “Ons is ’n legitimate structure. “Net wanneer dit mense pas, is die GPF allowed. Die nood is groot.” Volgens Kemp vind misdaad steeds plaas. “As ons visible is, sal ons precautions neem. “Ons wil die oë en ore wees. Ons moet permitte kry, want daar is ’n behoefte.” Volgens Kemp sal die lede – sou hulle nou as essential workers geklassifiseer word – nie onverantwoordelik wees nie. Kemp sê Covid-19 keer nie misdaad of die lyding van die gemeenskap nie. Sandra Fillis, raadslid van wyk 32, wat insluit Salt Lake, Cleary Park, Arcadia en Windvogel, dink ook die GPF-lede moet tydens die nasionale lockdown terugkeer na die strate. Wayne Jaggers, voorsitter van die GPF in Gelvandale, sê op sy beurt: “Die president se inperkings is vir ons eie veiligheid en vir dié van die publiek.” Volgens hom sal die GPF-lede enige tyd inspring as die “oproep deur die polisie gedoen word”.