MEER as 5 miljoen mense wêreldwyd het Covid-19 opgedoen. Regoor die wêreld het sowat 41% van dié wat positief getoets is, herstel en 6% het gesterf. Van die 53% aktiewe gevalle is net 2% kritiek. Amerika het met meer as 1,6 miljoen nog die meeste gevalle, met 1,4 miljoen aktief en meer as 97 000 sterftes. Rusland het met meer as 335 000 die tweede meeste gevalle ter wêreld, insluitend meer as 3 300 sterftes. Italië, eens die episentrum van die pandemie, het teen Saterdag meer as 228 000 gevalle gehad en meer as 25 000 sterftes, terwyl meer as 136 000 herstel het. In Afrika het Egipte met meer 700 die meeste Covid-verwante sterftes. Dié land het met meer as 15 000 die tweede meeste bevestigde gevalle, waarvan meer as 10 700 nog aktief is. Suid-Afrika het teen Saterdagoggend met 20 125 die meeste in Afrika gehad. Sowat 50% van die land se gevalle het herstel en sowat 2% is Covid-19-verwante sterftes. Van die meer as 9 600 aktiewe gevalle is 1% kritiek. Teen 20 Mei was 33% van die toetse in Suid-Afrika in Gauteng gedoen, 22% in die Wes-Kaap, 17% in KwaZulu-Natal en 10% in die Oos-Kaap. Die Wes-Kaap, wat 64% van die land se bevestigde gevalle het, het 49% aktiewe gevalle met 2% Covid-19-verwante sterftes. Van die meer as 6 000 aktiewe gevalle in die Wes-Kaap is 488 pasiënte in die hospitaal en 124 van hulle is in ICU. In Suid-Afrika was daar vanaf 15 tot 22 Mei altesaam 6 601 bevestigde gevalle; 4 021 pasiënte het herstel en daar was 150 Covid-19-verwante sterfgevalle.