’N PAAR sukkelende tehuise het onverwags kos by barmhartige Samaritane gekry. Dié vyf tehuise is geleë in die Nama Khoi-streek, waarvan Springbok die hoofdorp is. Maandag, op Vryheidsdag, het ’n groot trok van die liefdadigheidsorganisasie Gift of the Givers so stil-stil daar opgedaag met tonne kos. Amptenare van die Nama Khoi Munisipaliteit het gehelp om die kos af te laai. Gift of the Givers het in samewerking met De Beers (Namaqualand Mines­) dié “hemelbrood” na die behoeftiges gestuur. Tydens die oorhandiging Dinsdag het die mayor, Riaan Cloete, gesê hulle gaan eerstens fokus op die tehuise in die area en daarna na buite beweeg. “Die vyf tehuise in ons area huisves en bedien ’n baie wye gebied. Dit is nie net oumense wat betrokke is nie. Mervin Cloete, uitvoerende burgemeester van die Namakwa Distriksmunisipaliteit, sê daar is baie stories oor raadslede wat kos steel. “Ons is eerlik genoeg om te weet dis nie reg nie. In die meeste gevalle is dit nie die raadslede wat self betrokke is nie, maar ander mense.” Die bestuurder van De Beers in Namakwaland, William McDonald, sê dis altyd lekker om met mense saam te werk wat dinge reg doen. Volgens hom gaan De Beers en Gift of the Givers in die volgende paar maande nog twee besendings kosvoorraad stuur. Die bestuurder van Huis Namakwaland het haar dankbaarheid uitgepreek. Llewellyn Jordaan, bestuurder van die tehuis vir bejaardes en Immanuel Sentrum vir Gestremdes in Steinkopf, sê: “Dit sal groot verligting en besparing vir ons bring gesien in die lig van die huidige omstandighede.” Volgens Ronel Whiting, bestuurder van Huis Namakwaland, was die hulp regtig nodig en hulle is baie dankbaar daarvoor.