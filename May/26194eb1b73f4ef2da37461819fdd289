LOCKDOWN gee nou ’n nuwe breed van jakkals kans om munt te slaan. Hulle is die “nuwe merts” – ouens wat met drank en sigarette smokkel en gate in die mense se sakke ruk. Deesdae is dit ’n saak van jy het pretty much geen keuse nie Hoe langer die verbod op sigarette en drank voortduur, hoe langer maak die mense op die swartmark ’n fortuin. Dít terwyl geen sent daarvan in taxes in die land se armgat koffers beland nie. Desmond Louw sê: “ ’n Pakkie entjies wat voor lockdown R20 gekos het, kos nou R80. Los entjies kos tot R10 een. Duurder “Dan kry jy nog dié wat mense waarsku om nie aan sekere mense te verkoop nie omdat hulle bang is die cops slaan toe. “Pryse styg daagliks.” Pynappels, gis en suurdeeg vlieg van die rakke af vir brousels. “Spaza shops vra ook ál duurder vir suiker en yeast. Braaisakke kos nou al van R50 na R100,” laat hoor Louw. Kakie Willemse, ’n gemeenskaps­leier, vertel: “Visolie en meel is ook nou duurder. Koffiehuis is nou net so skaars. Mense staan met geld in die hand, maar kan nie koop nie.” Skelm handelaars wat entjies ten duurste aan rokers verkoop, is reeds in Ladi­smith, Oudtshoorn en Calitzdorp betrap. “Maar intussen smokkel die druglords rustig, want die aandag is mos nie meer op hulle nie,” sê ’n bekommerde Dirk Abrahams. Smokkelhuise se drank is nou by die punt van “take it or leave it”. Ene Jakes vertel: “R700 vir ’n bottel Vat 69, R500 ’n kis bier en R600 ’n bottel rum. “ ’n Kraan kos nou al R300.” Inwoners wonder ook waar die cops wat rook en drink, sigarette en wyn kry. “Die manne rook nog steeds lekker en afdiens cops is lekker gesuip. Waar kom hulle dan so reg?” vra Sandra Weyers. Saps sê mense kan gerus 10111 skakel oor verdagte transaksies. Daar is dit lemoenwyn, aartappelwyn en tuisgemaakte Pina Pine-konkoksies wat klap, berig Enrico Claassen. Intussen sê ’n roker van die Baaise Northerns met die buitensporige pryse van sigarette deesdae beoog hy om maar op te hou rook. ’n Taxi-drywer wat verkies om anoniem te bly, sê aan Son hy rook al jare Peter Stuyvesant, wat so in die omgewing van R38 kos. Volgens hom het hy besluit om hom maar tot JFK te wend, wat effens cheaper is omdat ’n pakkie Stuyvesant 20 nou sowat R100 kos. Hy sê ’n pakkie JFK 10’s – wat in die omgewing van R20 was – jaag hom nou ook al R40 uit die sak. Volgens hom proe die JFK niks lekker nie “en dit f*k my bors op”. Hy sê hy het gewoonlik ’n hele pakkie Stuyvesant in ’n dag opgerook. Noudat hy JFK rook, rook hy aansienlik minder – so twee tot drie entjies per dag. ’n Vrou van die Northerns wat ook anoniem wil bly, sê sy het gewoonlik Savannahs gerook, maar omdat die prys van dié entjies van sowat R20 na R50 gespring het, het sy begin Sasha rook, wat cheaper is. Sy sê daar is deesdae baie sigarette wat nog nooit op die mark was nie, soos Sasha en Richmond, om net ’n paar te noem. Wat die drank betref, sê sy, is daar sedert lockdown mense wat Pina Pine-drank maak en verkoop teen R25 vir ’n 2 F-bottel. Volgens haar is dit deesdae ál opsie omdat daar nie meer drank is nie. Sy voeg by die Pina Pine maak mens lekker dikgesuip. Nóg ’n inwoner wat ook ’n drinker is, sê Pina Pine, lemoenwyn en aartappelwyn is deesdae aan die orde van die dag. Gemors Volgens hom maak daai drank die mense dronk. Hy sê as hy Pina Pine gedrink het, voel dit asof hy ’n paar glase bier afgesluk het. Hy sê alles hang af van hoe dit berei word. Volgens hom is daar mense in Kleinskool wat allerhande ander gemors in die drank gooi en dis volgens hom gevaarlik. Wat die entjies betref, sê hy hy is ook ’n ou Peter Stuyvesant fan, maar omdat die pryse so hoog is, het hy ook maar besluit op JFK, wat ook al R85 kos. Hy sê aan die begin het die JFK sy bors gebrand, maar nou begin raak hy gewoond daaraan. Volgens hom het hy geen keuse nie – hy moet nou maar net aanpas.