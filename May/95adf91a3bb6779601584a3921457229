GRAEME Smith, Krieket Suid-Afrika (KSA) se direkteur van krieket, het dalk sy hand oorspeel toe hy Donderdag sy steun vir Sourav Ganguly as die Internasionale Krieketraad (ICC) se nuwe voorsitter gegee het. Die ICC se verkiesing is veronderstel om in Julie plaas te vind. Die huidige voorsitter, Indië se Shashank Manohar, se termyn verstryk eersdaags en daar word verwag dat hy hom nie weer verkiesbaar gaan stel nie. “Vanuit ons perspektief sou dit wonderlik wees om te sien dat ’n krieketman soos Sourav Ganguly die rol van president van die ICC kry,” het Smith laat hoor. “Ek dink dit sal goed wees vir die moderne spel. “Hy verstaan dit; hy het dit op die hoogste vlak gespeel; hy word gerespekteer en sy leierskap sal belangrik wees vir ons vorentoe.” Wat egter interessant is, is die feit dat Smith Ganguly se naam opgebring het sonder dat hy oor ICC-sake gevra is. Dit was duidelik ’n deurdagte en berekende stelling. Die hoogaangeskrewe Ganguly, ’n voormalige kaptein van Indië, is die huidige president van die Indiese Krieketraad (BCCI) en geniet hoë agting vanweë sy ver­moëns as kolwer, kaptein, kommentator en administrateur. Smith en Ganguly deel ’n wedersydse respek vir mekaar en het nie net teen mekaar gespeel nie, hulle het ook as kommentators saamgewerk. Hulle het juis vroeër dié week met behulp van hul onderskeie afvaardigings ooreengekom Indië sal reeds in Augustus in Suid-Afrika in drie T20’s teen die Proteas speel. Smith het selfs 2018 se weergawe van die Jagmohan Dalmiya-lesing gelewer wat gereël word deur die Krieketvereniging van Bengale, waarvan Ganguly voorheen die president was. Chris Nenzani, president van die KSA, het egter ure ná Smith se gesprek met die media water op sy vuur gegooi. “Ons moet beide die ICC-protokol en ons eie protokol respekteer om te besluit watter kandidaat ons wil steun. “Daar is nog geen kandidate benoem nie. Sodra die benoemings gedoen is, sal die raad van die KSA sy beslissing neem ingevolge sy eie protokol en die voorsitter die mandaat gee om dienooreenkomstig sy stem as direkteur van die ICC uit te oefen.”