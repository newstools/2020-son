OUDTSHOORN. – ’n Plaaslike bokser oefen in die agterjaart van sy ouma se shack om fiks te bly. Daniel Olkers (19) bly saam met sy ouma en drie susters in die tweeslaapkamer shack in die informele GC Camp buite Oudtshoorn. Hy kan weens die lockdown steeds nie na die plaaslike boks­gimnasium gaan nie, maar hy oefen twee keer per dag by die huis. GC Camp is ’n groot gemeenskap met baie werkloosheid, drugs, tienergangsters en misdaad. Die gemeenskap het ook steeds uitdagings van toilette en waterkrane wat gedeel word. Spiere Olkers het 15 gevegte as amateur agter die blad. Hy sê hy wil graag sy spiere bou voordat hy professioneel begin boks. “Dis moeilik met die lockdown weens die Covid-19-pandemie. Ons leef op my ouma se pension grant. “Die lewe is uitdagend en daar is te min plek om te oefen. Ons het ook nie elektrisiteit nie en maak buite vuur. “Ek doen nou maar twee keer per dag oefening in die backyard.” Olkers sê hy moet shadow boxing doen buite die huis. Hy sê hy sal graag eendag om ’n nasionale titel of selfs ’n internasionale titel wil boks. Sport Olkers se ouma, Maria Olkers (70), sê haar kleinseun kon nie werk kry ná matriek nie en sy ondersteun hom om na die gym te gaan. “Die meeste jong mense sluit aan by gangs en doen drugs. Daniel het besluit hy wil sport doen.” Ouma Maria sê werkloosheid dryf baie van die jonges om die verkeerde dinge te doen. Olkers se afrigter sê sy bokser het op ’n persoonlike vlak reeds baie gegroei. “Om in die ghetto groot te word is nooit maklik nie. Ons kan weens die pandemie ook nie nou gym toe gaan nie.”