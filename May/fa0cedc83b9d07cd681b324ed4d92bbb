“DIE kriteria wat die regering daargestel het, is byna onmoontlik.” Só sê die veteraan-akteur Basil Appollis oor die R150 miljoen- verligtingsfonds wat die Wes-Kaapse departement van sport en ontspanning te midde van die corona-krisis vir sportlui en kunstenaars eenkant gesit het. Appolis, wat al 40 jaar in die vermaakbedryf is, meen die regering het die kriteria so hoog gestel dat daar ’n skraal moontlikheid is dat die geld by kunstenaars uitkoms wat tans sukkel om kop bo water te hou. “Daar is baie kunstenaars wat nie geskrewe kontrakte het nie. Baie het maar net verbale kontrakte. Baie het nie eens Sars-papiere nie. “So, dit is bykans onmoontlik vir kunstenaars om die geld in die hande te kry. En dit terwyl hulle honger ly.” Die kunstenaar verduidelik sy eie produksie Kaapse Stories, wat by die Rockwell Hotel in die Waterfront op die planke was, ook op 15 Maart op ys gesit is. Dis toe daar aangekondig is dat geen openbare byeenkomste gehou mag word waar daar meer as 100 mense is nie. Handgeskrewe “Ek het eendag daar gekom, reg vir aksie, en toe kry ek net ’n informele briefie wat sê die show kan nie voortgaan nie. Daar is geen formele brief aan my uitgereik nie.” Basil sê hy kan nie die handgeskrewe informele briefie inhandig om geld van die verligtingsfonds te eis nie. Maar die kunstenaar wag nie vir beter dae nie – hy skep dit sommer self. Basil vertel hy en ’n paar groot name in die musiekbedryf is besig om ’n vuurwarm aanlyn konsert aanmekaar te slaan. Die konsert gaan heet House Arrest: A Bailout Package for Artists. Van die kunstenaars wat gaan optree, is Karin Kortjé, Camillo Lombard, Don Vino, Loukmaan Adams, Elwira Standili en Alistair Izobell. Die komediant Wayne Mckay gaan een van die aanbieders wees. “Ons is hard besig om aan ons video’s en song choices te werk.” Nee kyk, hierdie klink soos ’n konsert wat ek nie wil misloop nie.