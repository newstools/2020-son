AL HET die corona­virus-pandemie die rugbybedryf ’n enorme finansiële knou toegedien, is daar tóg lig aan die einde van die tonnel. Volgens ’n ingeligte bron is SA Rugby tans in samesprekings met die regering om moontlik terug te keer veld toe teen vlak 3 van die nasionale inperking. Suid-Afrika is tans landwyd op vlak 4 van die inperking. Dit behels ’n effense verslapping teenoor vlak 5, maar verlang steeds ’n groot mate van fisieke distansiëring van alle mense. Son se betroubare bron sê: “SA Rugby praat môre (vandag) saam met die regering oor die protokolle wat ons besig is om in plek te sit. “Tans help ons die kleiner unies en ons het reeds die Superrugby franchises daarop ingestel. “Ons help hulle met die prosesse hoe hul oefensessies sal plaasvind, ensovoorts. “Ons hoop, natuurlik met die regering se goedkeuring, om die Superrugby franchises teen vlak 3 op die veld te hê en die res van die unies teen vlak 2.” Daar sal egter nie dadelik wedstryde gespeel kan word sodra die regering die ja-woord gegee het nie. “Jy moet onthou, ons is genoodsaak om spelers in ’n voorseisoense oefenprogram te laat gaan vir so lank as wat hulle nie geoefen het nie, alvorens hulle weer in ’n stryd kan kontak maak. “Ons is nou in week 6 van die lockdown. So, sê ons kry môre vir argumentshalwe die ja-woord om voort te gaan, dan moet daar eers vir ses weke geoefen word alvorens daar gespeel kan word,” sê hy. Hy voeg by dat daar tydens die oefensessies ook streng maatreëls toegepas gaan word. Hekke “Dit klink dalk sinister, maar spelers gaan steeds social distancing moet toepas, gereeld hul hande moet was en toerusting soos balle sal gereeld gedisinfect moet word,” verduidelik hy. Wedstryde sal ook agter geslote hekke plaasvind en geen toeskouers sal toegelaat word nie. Die voormalige Springbok-vleuel Breyton Paulse sê hy’t nog nie kommunikasie ontvang van sy werkgewer, SuperSport, met rig­lyne vir as die spel hervat sou word nie. “Ek dink tans is daar ’n groot moontlikheid dat die game sonder toeskouers gespeel gaan word. Dis nie ideaal nie, maar ons moet almal verantwoordelik optree in dié ongekende tye.”