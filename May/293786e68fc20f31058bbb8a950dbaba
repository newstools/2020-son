KIA Johnson keer binnekort terug na die kassie. Dié briljante TV- en radioaanbieder is die nuwe aanbieder van die reeds suksesvolle omgewingsprogram 50/50 op SABC2. Die program, wat op 8 Junie sy 10de season afskop, is steeds die enigste Suid-Afrikaanse TV-program wat leersame omgewingsmateriaal na die kassie bring. Die doel van die program, wat vervaardig word deur Clive Morris, is om die baanbreker-show ’n nuwe aanslag te gee. ’n Verklaring van die kanaal lui: “Die program gaan ’n vars, moderner gevoel hê wat dit bereikbaarder sal maak vir ons huidige kykers, asook nuwe kykers.” Julle sal die beeldskone aanbieder onthou uit haar dae as aanbieder op die ontbytprogram Expresso. Sy was ook al aanbieder by ’n hele paar groot radiostasies in die land, soos Radio 2000, Metro FM, SAfm, Kfm en Good Hope FM. Maar Kia is nie net ’n briljante aanbieder nie, haar hart klop ook warm vir omgewingsake. Sy is die ambassadeur vir die Wêreldnatuurlewefonds (WWF) in Suid-Afrika. Aangewys Kia het verlede jaar die toekenning gewen vir die invloedrykste campaigner vir ’n plastiekvrye Mzansi. Sy is laas jaar ook deur Treeshake aangewys as een van die voorste omgewing-influencers in die land. Kia het ook gehelp om Tafelberg op die lys te kry as een van die Sewe Natuurlike Wêreldwonders. Beeldskoon, talentvol, intelligent én omgewingsbewus – Kia is beslis die regte vroue vir dié job! Skakel elke Maandag 19:00 in op SABC2 vir 50/50.