OM NIE betyds betaal te word nie, was vir Schalk Ferreira amper soos die herlewing van vyf jaar gelede se nagmerrie as Curriebeker-speler vir die Oostelike Provinsie. Dit was toe die destydse eienaars van die Kings etlike maande lank nie spelers, afrigters en werkers se salarisse kon betaal nie. Die Oostelike Provinsie Rugbyunie (OPRU) moes toe onder administrasie geplaas word en is sy status as Curriebeker-Premierligaspan kwyt, asook eienaarskap van die South­ern Kings. Die nuwe Kings-baas, The Greatest Rugby Comany in the Whole Wide World, het laas week ook ’n blaps begaan met die betaling van salarisse. Die corona-virus-pandemie en die lockdown is die skuld daarvoor gegee. Volgens ’n gelekte brief van die franchise aan spelers en werkers sal die salarisse vandag betaal word pleks van soos gewoonlik op die 25ste dag van elke maand. Ferreira, die South­ern Kings se MyPlayers-vakbond-verteenwoordiger, sê hy verstaan die franchise se gesukkel om salarisse te betaal, veral met die huidige pandemie. Hy wou net nie weer sy vingers en dié van sy spanmaats laat verbrand soos in die verlede nie. “Ons het met die base ontmoet en hulle het alles aan ons verduidelik. “Hulle het beloftes in plek om ons te betaal en in terme van ons kontrakte is nog niks verbreek nie. Dis natuurlik as ons wel betaal word voordat die maand verby is. “Ons was natuurlik in die verlede in dieselfde situasie. Toe het ons lelik tweede gekom. “Dié keer wou ons net seker maak dat alles na gekyk word en ons is meer as tevrede met hoe dit die keer hanteer is,” het Ferreira gesê. Volgens die voormalige Kings-kaptein is dit ongekende tye vir rugby en ongelukkig sal daar veranderinge in dié sport moet wees. Ferreira sê: “Die spelers verstaan die base se probleem ten volle en hoop net dat alles weer vinnig na normaal sal terugkeer.”