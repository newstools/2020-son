WILDE bewerings word geslinger dat die Tygerberg Hospitaal se bestuur gevalle van corona-virus onder die mat vee. Tog meen die hospitaal dat dit sy beleid is om die veiligheid van werkers en pasiënte eerste te stel. Twee verpleegsters het die afgelope naweek saam met Son gepraat oor die hospitaal se behandeling van werkers te midde van die Covid-19-gevalle in dié hospitaal. Die nurses wat anoniem wil bly, sê die hospitaal stel hulle lewe in gevaar. Volgens een van die verpleegsters is daar minstens vier nurses wat al positief getoets is vir die corona-virus. “Tog is daar geen ontsmetting in die betrokke sale gedoen nie,” voeg sy by. “Die kollegas wat in kontak gekom het met diegene wat positief getoets is, word nie toegelaat om te self-isoleer nie, want daar is geen backup nie. Bang “Mense wat positief getoets is, word gesê om nie ander in te lig nie.” Die ander verpleegster voeg by hulle word ook al mismoedig oor die kwessie van toetsing vir die corona-virus. Sy voeg by: “Ons vrees vir ons veiligheid. As ek as verpleegster bang en onveilig voel, hoe kan ek my pasiënte beskerm? “Al wat ons van die hospitaal vra, is om ons veiligheid te bewaar. “Ons word gesê ons moet ons nie laat toets voordat ons simptome toon nie. Maar sommige gevalle van die corona-virus hét geen simptome nie. “Ons sal nou uit ons eie sak moet betaal vir die toetse om seker te maak van ons status. “Ons wil ons pasiënte beskerm sowel as ons families by die huis.” Laticia Pienaar, ’n woordvoerder van die Tygerberg Hospitaal, sê sy kan nie bevestig of ontken dat daar corona-virus-gevalle by die hospitaal is nie. Volgens haar het hulle die nodige beleid om die veiligheid van pasiënte sowel as werkers te verseker. Name “As gevolg van pasiënte se vertroulikheid en om stigma te verhoed, mag ons nie name bekend maak van mense wat positief getoets is nie,” voeg sy by. Die nurses sê egter hulle wil nie die name hê nie. “Al wat ons vra, is om te weet as daar iemand is wat op ons vloer werk wat positief getoets is.”