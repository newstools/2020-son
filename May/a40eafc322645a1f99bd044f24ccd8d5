DIE lewe van ’n internasionale sportster word mos deur elke Jan Rap en sy maat beny. Die glitz en glamour wat daarmee gepaardgaan, is iets wat sportlui geniet wat op ’n hoë vlak meeding. Baie mis dit nadat hulle die dag die kolf of spykerskoene weggepak het. Depressie en stres is volgens die deursnee-toeskouer of -leser nie iets wat met ’n sportster geassosieer word nie – of so word ge­reken. Ál meer hoëprofielsterre kom nou na vore en hulle is deesdae meer as ooit tevore gewillig om oor hul geestestoestand te praat. Druipstert Christiaan Jonker (33) het in 2018 in vier wedstryde vir die Proteas gespeel. Hy het egter daarna vorm verloor en effens van die radar af verdwyn. Hy was sy kontrak met die Warriors kwyt en hy moes daarna druipstert na Oudtshoorn trek om vir SWD te speel. Hy het onlangs met Boland ’n kontrak gesluit en hy sal volgende seisoen in die Paarl gesetel wees. Jonker het gister telefonies saam met Son gepraat. “Ek het deur ’n baie moeilike tyd gegaan. Dié dinge gebeur en ek is nie skaam om daaroor te praat nie. “Dis nou meer as ’n jaar later, maar dis ’n proses wat ek deurgaan. Dit gaan nou baie beter met my.” Hy sê ook: “Elke sportpersoon verskil. Sommige sal nooit deur só iets gaan nie; ander sal dit nooit erken nie en liewer stilbly oor hul issues. “Ek het besluit dis beter om daaroor te praat.” Die middelordekolwer sê verder: “Ek was op ’n baie swak plek. Jy weet later nie meer wat goed of sleg of bo of onder is nie. Jy het nie energie vir die lewe nie. Jy weet nie wat jy wil hê nie en jy het net negatiewe goed in jou kop.” Konsentreer Jonker is ten spyte van sy onlangse verlede baie opgewonde oor sy toekoms. “Ek het ’n diploma in sportsielkunde, maar ek wil nou ’n graad hê. Dít, tesame met my vrou en my kind wat op pad is, is die dinge waarop ek konsentreer. Ek sien uit daarna om goeie krieket vir Boland te speel.” Hy sluit af: “As ek net een mens kan help deur hieroor te praat sal dit great wees. “As almal gemaklik is om te praat, kan ons krieket sterker word. Wie weet, dalk kan ons ’n World Cup wen.”