DIE OP-Rugbyunie is besig om skeidsregters in groot getalle te verloor. En asof dit nie erg genoeg is nie, vererger die corona-virus-pandemie die probleem. Die voorsitter van die Skeidsregtersvereniging, Jacques Hugo, skilder ’n somber prentjie van die pad vorentoe. “Ons situasie is tans nie lekker nie. Daarom het ons ’n noodfonds gestig om bystand te verleen aan blasers wat sukkel om kop bo water te hou. “Baie van ons blasers was voor die krisis reeds werkloos. Nog vele het nou ook geen inkomste nie. “As jy deur die dag ’n boodskap kry wat vra of daar geen plan is vir ’n inkomste nie, en of daar nie kospakkies beskikbaar is nie, vat dit aan jou. “Dis eintlik ’n baie emosionele posisie waarin ons onsself bevind. “Ja, ons gee kospakkies en finan­siële hulp sover as wat ons kan.” Hugo sê hy beskou die fonds as ’n laaste uitweg om blasers te behou. “Ons het 129 geregistreerde skeidsregters op ons boeke, van wie 86 aktief is. “Baie gee egter pad oor fisieke en verbal abuse,” sê hy. Optree Volgens Hugo verdien ’n skeidsregter gewoonlik sowat R200 per week om skolewedstryde te hanteer. Die feit dat alle skolesport vir die jaar afgelas is, vererger net die krisis. Skeidsregters wat in die Eerste Liga optree, asook in ander ligas, is in die verlede aan die einde van die jaar met ’n eenmalige bedrag deur die OP betaal. Die OP het ingestem om die stelsel vanjaar te verander, maar nou het die pandemie alles in die wiele gery. Meer inligting oor die fonds vir die sukkelende skeidsregters kan by Hugo by 083 650 9363 of Richard Jordaan by 082 594 5380 gekry word.