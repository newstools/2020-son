DIE oud-swaargewigbokskampioen Mike Tyson stel nie belang om teen Sonny Bill Williams te boks nie – nie eens in ’n vertoongeveg nie. “Dit sal ’n belediging vir die sport wees,” sê hy uitdruklik. Tyson sê sy voorbereiding vir ’n terugkeer na die kryt verloop so goed dat hy tans “onkeerbaar” voel. Intussen sê Andy Lee, Tyson Fury se afrigter, dat Anthony Joshua eers sielkundig sterker sal moet word as hy Fury wil klop. Lee sê sy WBC-kampioen is tans sielkundig net te sterk vir Joshua. Hy het aan Sky Sports gesê: “Joshua maak groot vordering. Hy is beslis iemand vir die toekoms. Vordering “Joshua het in sy rematch teen Andy Ruiz in Desember gewys hy maak vordering. “Ek dink egter hy kort ondervinding. “Hy is ook nie sielkundig so sterk soos Tyson nie. “Emanuel Steward van die Kronk Gimnasium, wat my bygestaan het vir ons rematch met Deontay Wilder in Februarie, sê altyd kampioene word aan die binnekant gebou. “Ek glo Tyson sal Joshua binne agt rondes klop. “Ek hou van Joshua­. Hy’s ’n great bokser, maar hy kort meer ondervinding,” sê hy. Lee sê ’n geveg tussen Fury en Joshua sal ’n grote wees, maar ek dink Tyson gaan met Joshua dieselfde doen as wat hy met Wilder gedoen het. Hy sê ook hy sal verbaas wees as Wilder met ’n derde geveg wil voortgaan omdat “Tyson nou so goed lyk”. Wilder het ’n klousule in sy kontrak dat hy ’n derde geveg teen Fury kan afdwing, maar Lee is nie meer so seker nie. “Alle gevegte wat voor die lockdown beplan is, beteken nou absoluut niks. “Daar sal van voor af onderhandel moet word,” sê Lee oortuigend.