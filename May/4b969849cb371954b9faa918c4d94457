DAAR was nog geen gesprekke om die Wes-Kaap, die episentrum van die Covid-19-pandemie in Suid-Afrika, terug op vlak-5 te plaas nie. So het Alan Winde, premier van die provinsie, Satedag tydens 'n perskonferensie gesê. Die perskonferensie was na Zweli Mkhize, minister van gesondheid, se besoek aan die Wes-Kaap gehou. Winde sê die gesprekke met Mkhize was oor hoe om op die hotspots te fokus en dit te bestuur. "Dit gaan regtig nie daaroor om na vlak-5 te gaan nie, maar hoe ons met die hot spots kan deal," sê Winde. Mkhize het Saterdag ook aangekondig dat nog 8 mense, waarvan 7 van die Wes-Kaap en een van KwaZulu-Natal, aan die virus dood is. Die aantal gevalle het ook tot 9 420 gestyg. Die sterftesyfer staan nou op 186 met 3 153 mense wat al van die virus herstel het. Mkhize het Saterdag gesê die Wes-Kaap se getalle is kommerwekkend. "Amper 50% van die gevalle is in die Wes-Kaap. Dit is kommerwekkend vir ons almal, want dit beteken dat ons 'n situasie het waar die uitbraak vinniger beweeg as wat ons verwag het," sê Mkhize. Hy sê die bekamping van die virus en om mense af te sonder, is 'n probleem. Mkhize sê die regering het gevalle gevind waar mense, wat positief is, asimptomaties is. "Die regering wil daardie mense in hospitale hê, nie juis vir behandeling nie, maar om te keer dat hulle ander besmet." Mkhize sê nog 'n uitdaging is om kwarantynmaatreëls te versterk. "Vir ons om die siklus te breek, moet diegene wat positief getoets het, onder kwarantyn geplaas word. As dit nodig is, moet hulle uit hul gemeenskappe verwyder word totdat hulle beter is." Volgens Mkhize het die Wes-Kaap 'n strategie opgetrek om die virus te bekamp. Dié strategie is soortgelyk aan die nasionale plan. Die land moet fokus op spesifieke areas wat hulle sal toelaat om 'n bekampingstrategie te skep. Mkhize sé die strategie is nodig in Kaapstad. Kaapstad, saam met  Johannesburg, Tshwane, Nelson Mandelabaai, Buffalo City en die Umgungundlovu-distrik in KwaZulu-Natal tel onder die metros wat as Covid-19 hotspots identifiseer is. Hy het ook genoem dat pres. Cyril Ramaphosa Vrydag die provinsie  gaan besoek.  Bevestigde gevalle per provinsie: Covid-19 verwante sterftes 