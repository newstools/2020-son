DIE tabakreus, British American Tobacco South Africa (BAT), het Vrydag regstappe geneem oor die regering se verlengde verbod op tabakverkope onder vlak-3 van die lockdown. BAT sê in 'n verklaring hulle het, sedert die verbod in werking getree het, elke poging aangewend om konstruktiewe gesprekke met die regering te voer. "...dit sluit in om gedetailleerde vertoë, saam met ander belangstellende partye, aan verskeie ministers sowel as direk aan die presidensie te rig," lui die verklaring. "Tot nou is daar nog geen formele antwoord van die regering ontvang en BAT is nie ingesluit in enige van die regering se konsultasieprosesse nie." BAT sê die verbod bedreig die voortbestaan van Suid-Afrika se wettige tabakbedryf. Die Fair Trade Independent Tobacco Association het (Fita) reeds die regering hof toe gesleep oor dié verbod. Die staat het vandeesweek antwoordende stukke ingedien om die rede agter hul besluit te verduidelik. Sinenhlanhla Mnguni, Fita-voorsitter, sê op Twitter die organisasie se saak gaan op 9 en 10 Junie deur die hooggeregshof in Pretoria aangehoor word. Nkosazana Dlamini-Zuma het aanvanklik gesê die verbod op die verkoop van tabakprodukte is geïmplementeer om die druk op die land se gesondheidstelsel te verlig. - News24