BY die Mediclinic-hospitaal in Kaapstad is daar nou meer gesondheidswerkers as pasiënte wat die corona-virus het. Son verneem dat vyf personeellede van die hospitaal met die virus aangesteek is. Dr. Stefan Smuts, hoof-kliniese beampte van Mediclinic Southern Africa, sê daar is vier Covid-19-pasiënte in die hospitaal. “Hulle is in geïsoleerde kamers en word deur opgeleide personeellede behandel.” Smuts sê sedert die aankondiging van die pandemie het die Mediclinic-groep strenger reëls neergelê om die risiko van oordrag te verminder. "Ons het ons paraatheid en moniteringsvlakke gelig. Verder het ons ook nuwe beleide en prosesse in plek gesit wat die blootstelling van gesondheidswerkers, toetse, infeksies en die regte gebruik van beskermendende toerusting (PPE) aan te spreek. "Die regte gebruik van die PPE is in ooreenstemming met die nasionale instituut van oordraagbare siektes (Nios) en die Wêreldgesondheidsorganisasie." Hy voeg by dat elke personeellid toegerus is met beskermendende toerusting en dat die areas wat as risiko’s beskou word, gereeld ontsmet en skoongemaak word. Son verneem dat die eerste verpleegster wat in die isolasie kamers werk verlede Donderdag positief getoets het. Dit is deur Smuts bevestig. Son het vertroulik verneem dat nog vier nurses teen Dinsdagoggend positief getoets het. Twee van hulle werk nie in die Covid-19-afdeling nie. Een van hulle werk volgens 'n bron in die kraamsaal. Mediclinic Kaapstad het nog nie die nuwe gevalle bevestig nie, maar het by navraag gesê hulle ondersoek die beweringe.