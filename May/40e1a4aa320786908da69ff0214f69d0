SUID-AFRIKA se draaibal-spens is glad nie so leeg soos mense dink nie. Dís die mening van een van die Proteas se mees onderskatte draaiers sedert eenwording, Robin Peterson. Robbie P, soos hy alom bekend staan, is sedert sy uittrede in 2016 by afrigting betrokke. Hy is deesdae die hoofafrigter van die Baai se franchise, die Warriors. Keshav Maharaj is die afgelope drie seisoene die Proteas se voorste draaier in toetskrieket. Hy het op die ouderdom van 30 nog ’n hele paar jaar voor hom. “Keshav bereik waarskynlik nou eers wasdom as ’n draaier. As die begeerte vir internasionale krieket by hom bly en hy aanhou goed vertoon en fiks bly, sien ek geen rede hoekom hy nie nog lank vir Suid-Afrika kan speel nie,” meen Peterson. Twee ander hotklou-draaiers, George Linde en Senuran Muthusamy, het aan die begin van die seisoen saam met die Proteas na Indië getoer. Albei het toe hul eerste proesel van internasionale krieket gekry. Potensiaal Die ervare wegbreekbouler Dane­ Piedt was ook saam. Hy het intussen aangekondig hy gaan voortaan in Amerika speel. Hy is dus nie meer beskikbaar nie. “Daar is goeie draaiers wat tans eersterangse krieket in Suid-Afrika speel. Tabraiz Shamsi en Shaun von Berg is ervare gewrigdraaiers. En dan is daar iemand soos Tsepo Ntuli, wat baie potensiaal het. Hy is maar nou eers 24 en hy speel reeds 5 jaar eersterangse krieket. Hy het nog baie om te leer en kan natuurlik net beter raak.” Wat in die jong Ntuli se guns tel, is die feit dat hy nou juis by Peterson se Warriors gaan speel nadat hy besluit het om die Knights vir die Warriors te verruil. Daar is nie baie draaiers wat hoofafrigters is nie. Peterson kan nou sy kennis en vernuf met die jong Ntuli deel. Robbie P glo daar moet ook op junior vlak na draaiers gekyk word. “Baie van die name wat ons nou genoem het, is almal 30 en ouer. Ons moet kyk na ons 0. 19’s en seker maak die jonge­linge kom deur.”