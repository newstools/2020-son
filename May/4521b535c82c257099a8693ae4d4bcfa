LUVO Manyonga is weer in die sop. Hierdie 29-jarige Suid-Afrikaanse verspring-sensasie en gouemedaljewenner by die Wêreldkampioenskapsbyeenkoms in 2017 is beboet omdat hy die lockdown-reëls oortree het én in die openbaar gedrink het. Manyonga, wat ook in 2016’n silwermedalje by die Olimpiese Spele in Rio gewen het, is in 2012 vir 18 maande uit atletiek geskors nadat hy positief getoets is vir tik (crystal meth). Luidens ’n verklaring van die polisie is Manyonga Woensdag in Thubelitsha Park in Kayamandi, ’n township aan die buitewyke van Stellenbosch, betrap. Hy is aangekla ingevolge die Wet op Rampbestuur. Sy oortreding is dat hy versuim het om hom tot sy blyplek te beperk en in die openbaar gedrink het. Sy amptelike adres is gelys as Blue­water Bay in Port Elizabeth. Sedert die landwye lockdown op 27 Maart bly Manyonga saam met sy familie in Mbekweni in die Paarl. Die Rampbestuurwet verbied die verkoop van alkohol en vereis dat mense binnenshuis moet bly, tensy hulle ’n noodsaaklike diens lewer of gaan inkopies doen vir kruideniersware of items wat deur die regering gespesifiseer is. Hy is beveel om op 29 Junie in die hof te verskyn of ’n skulderkenningsboete van R2 500 te betaal. Behalwe vir sy vermoëns as ’n verspringer, het Manyonga die atletiek­wêreld se aandag getrek met sy merkwaardige rehabilitasie danksy die ondersteuning van sleutelpersoneel binne en buite die sportwêreld. Sy skorsing in 2012 het veroorsaak dat hy die Olimpiese Spele in Londen misgeloop het nadat hy in 2010 goud by die o. 20-Wêreldbyeenkoms verower het. In 2015 het hy sy verslawing geklop deur na die Universiteit van Pretoria se Hoëprestasiesentrum te verhuis om sy loopbaan te hervat. Manyonga kon verlede jaar nie sy wêreldtitel in Doha verdedig nie. Hy het nie die podium gehaal nie nadat hy in die vierde plek geëindig het.