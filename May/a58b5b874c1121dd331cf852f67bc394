“ONS wag nog vir die corona-virus-ontplof­fing...” Só sê begrafnisondernemers nadat die lockdown- regulasies verslap is. Volgens Dominic Barnes, bestuurder van His Will Funeral Home, was die lockdown effektief genoeg om sterfgevalle en besmettings te verminder. Barnes meen: “Die doel van die lockdown was nie om besmettings te stop nie, maar om dit te verminder. “Dit was baie goed om dit te implementeer om die infeksiekoers te verlaag, maar dit kon nie verder volhou word nie, want die ekonomie het verswak.” Barnes het gister gesê sy maatskappy het nog nie die begrafnis van ’n Covid-19-pasiënt gehanteer nie. “Maar ons het wel sover ’n paar lyke van Covid-19- gevalle uit huise en hospitale verwyder. “Dit verg nogal tyd en ons benodig meer mense om dit te doen. “Gewoonlik kan twee mense die verwydering van ’n lyk doen. “Maar nou moet ons drie of vier wees. “Dis challenging, want ons besigheid gebruik nog dieselfde getal manne. “Ons wil nie nuwe mense aanstel nie en dan kan ons hulle nie later by die werk behou nie, want ons is onseker oor hoe die toekoms gaan lyk. “Ons moet maskers, goggles, handskoene en twee soorte plastiek-suits aan hê”, vertel Barnes. “Ons moet gedurig ontsmet word en die doodskis moet ook ontsmet word.” Volgens hom word die lyke by hospitaal-gevalle in twee plastieksakke toegedraai. En dan moet die funeral undertakers hul eie plastieksak om die body draai voordat dit weggevat kan word. “Volgens wet moet die lyk sommer net so in ’n kis gesit word,” voeg hy by. “So, ons moet daarnatoe gaan, sommer met die kis, en dit moet geseël word tot die begrafnis. “Die persoon moet binne twee dae begrawe word,” verduidelik Barnes. Volgens hom is PPE vir almal beskikbaar, maar die prys daarvan het opgeskiet. As die siekte eers “ontplof” het, gaan begrafnisondernemers hul hande vol hê...