"ONS gun jou die ewige rus." Met dié woorde is Petronella Benjamin (62), 'n verpleegster, Dinsdag by die Kraaifontein-begraafplaas ter ruste gelê. Benjamin, wat onder baie bekend was as Ma Nellie, is verlede week dood aan komplikasies wat verband hou met die corona-virus. Sy is ook die eerste gesondheidswerker in die provinsie wat weens die virus dood is. Sy was geliefd onder vele in die gemeenskap en ook by haar werksplek, die kliniek in Langstraat in die Kaapse middestad. "Dit was waar haar tweede familie was," het haar swaer aan Son vertel. Maar net 'n handjievol van die mense kon haar begrafnis bywoon volgens inperkingreëls dat net 50 toegelaat kan word. Die familie en vriende wat wel die begrafnis kon bywoon, is na die begrafnisonderneming en daarna reguit na die begrafplaas. Selfs hier is mense in hul droefheid heeltyd herinner om social distancing toe te pas. Die roubeklaers het ook almal maskers opgehad en van die andere het gloves ook gedra. Ten midde van die familie se droefheid het die verskeie sprekers Ma Nellie se kinders en familie herinner dat hul ma 'n godsvrou was en dat sy nou veilig by Jesus is. Ma Nellie word oorleef deur vier kinders, sewe kleinkinders en drie agterkleinkinders.  