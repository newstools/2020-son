TOE Drew McIntyre 11 jaar gelede sy eerste verskyning in die WWE gemaak het, het die grootbaas, Vince McMahon, voorspel dat hy ’n toekomstige wêreldkampioen gaan word. Daardie voorspelling het eers vanjaar by WrestleMania 36 waar geword toe McIntyre Brock Lesnar geklop het om WWE Champion te word. Dié 34-jarige Skot en Brittanje se eerste wêreldkampioen in die WWE is tans die maatskappy se main konyn, maar moes harde klippe kou om tot daar te kom. McIntyre is in Junie 2014 in die pad gesteek en hy moes weer van onder begin. “Ek was verlore, het perspektief verloor, was kwaad en as ek aangebly het, sou ek nooit kon groei en als bereik wat ek nou bereik het nie,” het McIntyre dié week aan Son op Sondaggesê. “Ek moes buite die WWE wees om myself weer in die spieël te kon kyk. Soveel as wat ek kwaad en teleurgesteld in myself was, was dit my eie skuld. “Ek het nie my alles binne of buite die kryt gegee en nie op my swakplekke verbeter nie.” McIntyre sê die dag toe die WWE hom in die pad steek, was dieselfde dag dat hy besluit het om te wys wat in hom steek. “Van daardie dag vorentoe het ek my alles gegee. Deur harde werk en deursettingsvermoë het ek die leer tot bo geklim.” McIntyre, wat in 2017 na die WWE teruggekeer het, is weer vroeg môre (00:30 op DStv se kanaal 128) by Money in the Bank in aksie wanneer hy sy WWE Championship teen Seth Rollins verdedig. “Dié geveg is baie belangrik om my legacy te secure as een van die beste kampioene van alle tye,” sê hy aan Son op Sondag gesê.