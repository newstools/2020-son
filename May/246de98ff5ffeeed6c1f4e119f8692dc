DIE Mr Gay World-kompetisie wat dié maand sou plaasvind, is ook uitgestel. Nelson Mandelabaai en Knysna sou vanjaar gasheer gespeel het vir dié jaarlikse internasionale kompetisie. Organiseerders stel egter nie teleur nie en beplan 'n dubbele-kroning in 2021. Eric Butter, president en stigter, noem dat die event wat daarop gemik is om 'n ambassadeur te vind om die internasionale LGBTQ+ gemeenskap te verteenwoordig, uitgestel word weens die Covid-19 pandemie. "Die besluit was ’n noodsaaklike reaksie op die beduidende en voortdurende ontwrigting van die daaglikse lewe regoor die wêreld," aldus Butter. Die kompetisie word nou vir 21 tot 28 Maart in Johannesburg beplan. Dit sal die tweede keer wees dat die geleentheid in die goudstad plaasvind. Die twee wenners wat gekies word sal ’n verhoog deel en sal saam regeer as Mr Gay World 2020 en Mr Gay World 2021. Volgens Butter het die huidige Mr Gay World 2019, Janjep Carlos van die Filippyne, afstand gedoen van sy pligte omdat sy bewind aan die einde van April 2020 geëindig het. Sy rol word oorgeneem deur die Spaanse dokter, Francisco Alvarado, die eerste naaswenner van Mr Gay World 2019.