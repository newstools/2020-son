SPORT moet nou ook aanpas tydens die huidige corona-virus-pandemie. Daarom sal spelers in die Engelse Premierliga snoods of gesigmaskers moet dra tydens oefensessies, berig Sky Sports. Voorstelle vir “Project Restart” is dié week bespreek, insluitend ’n spoegverbod en hoe die balle en doelpale ontsmet moet word. Spelers van die Premierliga sal hul gesig moet bedek as deel van nuwe reëls om ’n veilige terugkeer na oefensessies moontlik te maak. Alles word nog bespreek en daar is nog geen vaste datum bepaal vir die terugkeer van die liga nie. ’n Dokument waarin “Project Re­start­” uiteengesit is, is Vrydag tydens ’n klubbyeenkoms in die Premierliga bespreek. Die voorstelle is deur Richard Garlick, direkteur van Premierliga-sokker, opgestel, maar ’n terugkeer na opleiding sal net plaasvind in oorleg met die Britse regering. Die planne sluit in dat alle spelers en beamptes 48 uur voor die terugkeer na ’n oefensessie getoets sal word. Hulle sal ook getoets word vir moontlike asemhalingsprobleme wat met Covid-19 verband hou. Ander voorstelle sluit in dat alle balle, GPS-toestelle, keëls, hoekvlae, doelpale en enige ander toerusting voor en ná gebruik deeglik ontsmet moet word.