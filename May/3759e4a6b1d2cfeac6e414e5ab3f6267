ROKERS oor die Wes-Kaap is reg om hul kanse met die corona-virus te vat as om onbepaald aan hul fake entjies te trek. Die mense sê hulle is nou gatvol vir die verban op die aankoop van sigarette wat hulle verplig om cheapies op die swartmark te koop. “Met elke skuif wat ek van die fake entjies vat, voel ek nader aan die dood. Dit maak jou keel en bors seer. Voel eintlik of mens klaar corona het terwyl jy rook. "Die government moet ons entjies weer terugbring man. Anders gaan die fake sigarette ons dood veroorsaak nog lank voor die virus ’n kans kan kry,” sê Casey Cupido (35) van die Weskus. Ricardo Beukes (27) van die Matzikama-streek kla oor die prys van die swartmark entjies. Hy het voorheen Stuyvesant gerook maar hou nou uit by F1. “’n Pak van 20 kos R45. ’n Los entjie kos R3. Dis ’n skande.” Hy sê hy het al vantevore van Sahawi- en Ceaser-sigarette gehoor. Voor die lockdown was dit die cheap sigarette. “Nou is dit Ossum en Peterman en allerande name. Kan hulle (die regering) asseblief die ban lig. Ons sal nie saam rook nie.” Troy Oliver van Bredasdorp sê die swartmark maak baie geld met die entjies. Hy is ook bekommerd oor die sigarette klaarblyklik die kwaliteitstoetse gemis het. “Van die sigarette het nie eers name op nie, maar dit kom uit ’n verseëlde pakkie.” Lize Renz, 'n maatskaplike werker by die Cape Town Drug Counselling Centre, sê die verbod op sigaretverkope stuur mense na dodgy plekke. "Rokers kry verskriklike ontrekkingssimptome wat hulle aggressief maak en hul gedrag kan verander. Daarom gaan hulle die swartmark ondersteun. Die probleem is egter dat die sigarette nie deur die regte regulasies is nie en dat dit mense kan siek maak." Intussen dreig British American Tobacco (BAT) en die Fair-Trade Independent Tobacco Association (Fita) om die regering voor die hof te daag as die verbod op die verkope van sigarette nie vandag teruggetrek word nie. Die spertyd hiervoor was 10:00. Nkosazana Dlamini-Zuma, minister van samewerkende regering en tradisionele sake, het laas week aangekondig dat mense steeds nie op vlak 4 van die nasionale lockdown sigarette kan koop nie. Die land se rokers (sowat 11 miljoen) het gevoel hulle is verraai veral omdat pres. Cyril Ramaphosa ’n week voor dit aangekondig het dat die verkope van sigarette toegelaat sal word wanneer die land vanaf vlak-5 na vlak-4 skuif. Webber Wentzel, wat BAT verteenwoordig, het in hul prokureursbrief aan Dlamini-Zuma gesê hulle was reeds besig om voor te berei vir verkope toe die ommeswaai kom. “In die kort tydjie van wat die president aangekondig het dat die ban gaan lig, het ons oor 10 000 orders gekry. Die terugtrek van die verban was wyd en syd deur verbruikers regoor die land gevier.” Ramaphosa het egter vandag in sy weeklikse nuusbrief bevestig dat hy ook die verbod op die aankoop en verkoop van sigarette ondersteun. Hy sê dit is verkeerd om te dink dat een mens so ’n besluit kan maak. Hy sê die besluit kom van die nasionale bevelsraad na raadpleging van die publiek. Intussen wag alle rokers op BAT se volgende stap.