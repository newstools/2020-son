AL BEGIN ander provinsies se plaaslike sokkerliggame (LFA’s) planne beraam om moontlik kompetisies af te stel, is daar nog geen sulke planne vir die Baaise Northern Areas Football Association (Nafa) nie. Son het berig dat verskeie Kaapse LFA’s alternatiewe planne begin maak het. Daar is ook sekere Derde Liga en Tweede Liga-spanne in die land wat dreig om die Suid-Afrikaanse sokkerbeheerliggaam (Safa) te los vir ’n rits redes. Nafa se onderskeie ligas het net een wedstryd gespeel voordat die lockdown alles gestop het. Hy sou laas maand sy Paasnaweek-toernooi aangebied het. Die Nafa-verteenwoordiger en organiseerder van die Paastoernooi, Valentine Brink, sê egter hulle het nog geen alternatiewe planne vir die seisoen begin beraam nie. Brink het gesê alles is vir eers uitgestel. “Ons beplan egter om steeds die Paasnaweek-toernooi aan te bied, net op ’n latere datum,” het Brink verduidelik. Planne Nou, ná ’n oogwaterende 40 dae en nagte van lockdown, sê Brink niks het nog verander nie en hulle wag steeds op riglyne van Safa en die regering. “Ons planne het nog nie verander nie en daar is ook nog geen nuwe planne beraam vir die seisoen nie. Ons volg nog Safa se opdrag dat alle sokker-aktiwiteite uitgestel is en wag totdat Safa dit verander.”