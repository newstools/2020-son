EEN van die grootste werkverskaffers in die private sektor en ’n steun­pilaar van die ekonomie is op sy knieë. Die verkope van nuwe motors het in April met ’n verstommende 98,4% geval nadat die nasionale lockdown ingeskop het. Luidens die stats wat die National Association of Automobile Manufacturers (Naamsa) verskaf het, is daar net 574 voertuie in die maand verkoop. Daarvan was 105 passasiersvoertuie en 318 ligte kommersiële voertuie. Die bedryf is ook volgens verkope met 32,1% af vir die jaar. April staan in skrille kontras teen Maart toe 33 545 voertuie verkoop is. Maar Naamsa sê ook nuwe verkope vir Maart het jaar op jaar geval met amper 30%. Bemarking Die moeilike ekonomiese toestande en die verwikkelings rondom die pandemie is waarskynlik daarvoor verantwoordelik. Naamsa verteenwoordig groot vervaardigers soos Toyota, Isuzu, VW, BMW, Ford, Nissan en Mercedes-Benz, wat almal aanlegte in die land het. Lebogang Gaoaketse, hoof van bemarking en kommunikasie by WesBank, sê die toestande is ongekend vir die bedryf en hulle spartel om ’n oplossing te vind. Om die motorbedryf se rol in die land in perspektief te stel: Dit dra 6,9% tot die bruto binnelandse produk (BBP) by waarvan 4,4% aan vervaardiging toegeskryf word en 2,5% aan verkope. Die bedryf staan pa vir 30,1% van die land se vervaardigingsuitsette en motorkomponente word na 155 internasionale markte uitgevoer. Meer as 110 000 mense werk in die vervaardigingskomponent, terwyl die ondersteuningskomponent in geheel 457 000 jobs verskaf. Omdat die sektor so baie geld tot die BBP bydra, voel Gaoaketse dat baie jobs geraak kan word. Potensiële kopers is ook traag om terug te keer na die karmark as gevolg van onsekerheid oor hul eie budgets. Daar is voorheen berig dat die tesourier ’n inkrimping van die ekonomie van tot 16,1% voorspel met werkverliese van sowat 3 miljoen tot 7 miljoen. – Fin24