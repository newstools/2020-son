COMAIR het gister aangekondig hy het geen ander keuse as om met ’n sakereddingsplan te begin nie. Weens die lockdown-regulasies kan die lugredery glad nie besigheid doen nie. Shaun Collyer en Richard Ferguson is intussen aangestel as die twee praktisyns wat met ’n sakereddingsplan vorendag moet kom. Comair, die eienaar van die laekoste-redery kulula.com en die plaaslike operateur vir British Airways, het gesê hy glo hy gaan eers weer teen Oktober of November sy bedrywighede kan hervat. Die lugredery kon sedert 17 Maart nie sake doen nie. As gevolg van die stadige heropening van die ekonomie sal dit nog lank wees voordat lugverkeer weer van die grond af kan kom. In vlak 3 eers kan dit op klein skaal begin, en in vlak 2 sal binnelandse vlugte toegelaat word. Dit blyk internasionale vlugte sal eers in vlak 1 hervat word. – Fin24