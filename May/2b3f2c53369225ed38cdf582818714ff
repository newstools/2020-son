DIE lockdown het honger en weerlose kinders soos geweerskote getref. Dit wil voorkom of hulle weens politiekery en opportunisme orals rondgeslinger word. Ons praat hier van die “ashoopkinders” van Calvinia, die hoofdorpie in die Hantamstreek. Die kinders is in die kruisvuur omdat hulle op die stortings­terrein vir kos gaan snuffel. Blykbaar stuur volwassenes hulle ook uit om te gaan bedel – vir drankgeld. Mariolane Nel, ’n sakevrou van hier, glo die kinders moet by die huis bly. Volgens haar gaan bedel hulle as ’n reël. Nel sê: “Dit is die ouers se plig om na hul kinders om te sien en hulle nie op die vullishope toe te laat nie. “Ek het self al met van die kinders te doen gekry. Hulle het met lang trane vertel hoedat hulle uitgestuur word om geld te vra vir hul ouers om drank te koop. “Ek wil ook nie die rassekaart gebruik nie, maar hier is vele ander wat net so swaar kry. Weet die wêreld van hulle, of van ons, met wie dit net so moeilik gaan tydens die aflêperiode?” Volgens Nel is dit ’n sosio-ekonomiese én sosio-politieke probleem waaruit baie probeer munt slaan en politieke punte score. Ander stem nie heeltemal saam met Nel nie. Hulle voel sy is bevoorreg omdat sy genoeg kos op die tafel en selfs internettoegang het. Die DA-LP Gizella Opperman het gesê haar hart is seerder oor die onreg. “Hoe kan ons in hierdie tyd nog politiek speel met mense se lewe? “Het die leierskap daar dan geen hart en geen ge­wete nie?” Sy het verder gesê van die kinders het in ’n video gesê hulle is honger en daarom bedel hulle orals waar hulle kan. Opperman glo die kinders is rêrig honger en verdien tog ’n kospakkie of twee. Veronica van Dyk (DA) glo dié soort verhale is ’n skande vir die regerende party. ’n Bekende cop hier reken ook die kinders is meer stout as iets anders. Hy het gesê: “Hulle gooi eenvoudig die kos weg en vra eerder geld. “ ’n Mens kry hulle orals in die dorp en die ouers het geen beheer oor hulle nie. “Aan die ander kant behoort die munisipaliteit beter beheer by die dump toe te pas.” Nel hou voet by stuk dat die kinders ’n maatskaplike probleem is – vir die wet en selfs vir hul ouers. Die kinders het self vir haar vertel dat hulle koper en yster soek om te verkoop. “In gesprekvoering met die ouers hoor jy dat die kind nie wil luister nie. Of net nie skool toe wil gaan nie. “Die ouers het al maatskap­like werkers en die polisie ingeroep om te help. “Ek glo in geloof dat daar gou ’n oplossing vir hierdie situasie sal wees.” Jannie Swartz, die bestuurder van die Hantam Munisipaliteit, het gesê die kinders betree die stortingsterrein onwettig. Letterlik “Hulle moet by hul ouerhuis bly. Ons beplan ’n herwinningsaanleg hier om die probleem hok te slaan.” Intussen sit die kinders letterlik en figuurlik op die ashoop ... ten minste totdat die kospakkies by hul ouers uitkom.