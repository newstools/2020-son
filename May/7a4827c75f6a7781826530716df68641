’N WEERWOLF in skaapklere. Só kan ’n apostel beskryf word wat vandeesweek ’n tronkstraf van 20 jaar gekry het omdat hy ’n jong meisie verskeie kere verkrag het. Die 63-jarige duiwelse apostel Gert Brooks van Beaufort-Wes het sy eie kerk in dié dorp. Die 12-jarige slagoffer was maar 10 jaar oud toe die apostel haar die eerste keer verkrag het. Landdros Daniel Boks het Brooks se getuienis in die Oudtshoorn-streekhof as vals verwerp. Die apostel het alles tot die einde ontken. Die hof het die kind beskryf as ’n geloofwaardige getuie. Die kind het getuig dat sy altyd saam met ander kinders na die apostel se huis gegaan het om te help met pakkies vrugte en groente wat hy verkoop het. Sy het egter by tye ook alleen gegaan om skottelgoed te was. Dit was tydens dié besoeke dat die man haar na sy slaapkamer geneem het, ontklee het en verkrag het. Sy het vir eers stilgebly oor die dinge omdat sy “alles” – geld, klere en lekkernye – by die apostel gekry het. Die meisie het egter in 2018 oor die Paasnaweek “baie hartseer” vir die apostel se vriendin, Lor­raine Visser, vertel wat hy met haar doen. Brooks het gehuil en die kind om vergifnis gevra toe Visser hom daaroor konfronteer. Hy het die kind R20 gegee en aan Visser erken dat hy seks gehad het met die kind. Hy het haar ook gevra om vir hom te bid. In die hof het hy egter sy storie aangepas. “Ek het nie vergifnis gevra omdat ek seks met die kind gehad het nie, maar omdat ek moontlik per abuis aan haar borste geraak het toe ek en die kinders touchies gespeel het,” het hy aan die hof vertel. Sakkie Croucamp, Brooks se law­yer, het ’n opgeskorte vonnis gevra omdat hy ’n eerste oortreder is en die kind nie fisieke beserings opgedoen het nie. Die staatsaanklaer, Elaine Plaatjies, het egter gesê ’n lang gevangenisstraf, ten spyte van sy ouderdom en siektetoestand (diabetes en hipertensie), sal die enigste gepaste vonnis wees. “Die beskuldigde is ’n godsman en leier van ’n kerk, ’n persoon na wie mense opkyk,” het Plaatjies betoog. Volgens die landdros is Brooks aan ’n verfoeilike, afskuwelike gruweldaad skuldig bevind en die weersin van die gemeenskap moet in ag geneem word. Die kind se weergawe word gestaaf deur die getuienis van ’n geneesheer wat haar ondersoek het. Sy naam sal in die nasionale register vir seksoortreders aange­teken word.