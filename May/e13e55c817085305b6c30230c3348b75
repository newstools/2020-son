MEER as 120 persone is nou aan Covid-19 in Suid-Afrika dood. Zweli Mkhize, minister van gesondheid, het Saterdagaand aangekondig: "Dit is met spyt om nog 8 sterftes aan Covid-19-verwante sterftes bekend te maak. "Sewe hiervan is in die Wes-Kaap en een in die Vrystaat." Mkhize noem verder daar word ook studies gedoen van die sterftes om te kyk na ooreenkomste en plekke van hoë-risiko. Uit die 123 sterftes in die land was 58% mans en 42% vroue. Verder is die gemiddelde ouderdom van pasiënte wie sterf 64. Slegs 1 persoon wie dood is val in die 20 tot 29 ouderdomsgroep en twee was 90 jaar en ouer. Mkhize het ook aangekondig in die afgelope 24 uur is 13 164 toetse gedoen wat die totaal op 230 686 bring. Die aantal positief bevestigde gevalle het ook gestyg tot 6336 en die meerderheid hiervan is steeds in die Wes-Kaap. Die Wes-Kaap het ook die meeste sterf-gevalle, terwyl Gauteng met 948 die meeste pasiënte het wie herstel het.