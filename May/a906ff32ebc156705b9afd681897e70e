WARRICK Gelant is straks op die Stormers se inkopielys. Luidens gerugte stel die Kaapse franchise belang in die dienste van die 24-jarige Springbok-heelagter van die Bulls. John Dobson, die coach van die Stormers, het laas week bevestig dat Gelant se eweknie van die Stormers, Dillyn Leyds, besluit het om sy loopbaan by La Rochelle in Frankryk voort te sit. Gelant was laas jaar ’n lid van Suid-Afrika se seëvierende Springbokgroep by die World Cup in Japan. Sy kontrak by die Bulle verstryk in Julie. Jake White, die Bulls se nuwe direkteur van rugby, het laas week onthul dat die span van Pretoria die 37-jarige Gio Aplon gekontrakteer het. Al is Aplon en Gelant dieselfde soort spelers, het White bevestig dat Gelant steeds deel van sy planne is. Die Stormers se losskakel Jean-Luc du Plessis het besluit om die 21-dae-klousule te gebruik en ’n aanbod van ’n topliga-span in Japan te aanvaar. Met Dobson wat Damian Willemse meer as ’n losskakel beskou, is die coach nou op soek na ’n speler van gehalte om die laaste vesting te beman. Daar is ook berig dat die boorling van George in aanvraag by die Lions is. Dit kom nadat die Lions se Tyrone Green (vleuel en losskakel) deur die Harlequins in Engeland opgeraap is, terwyl Shaun Reynolds (losskakel) voortaan vir die Franse klubspan Nevers gaan uitdraf. Die Bok-heelagter Andries Coetzee se toekoms by die span van Johannesburg is ook onduidelik. Met die Stormers wat ook hul Bok-vaskopstut Wilco Louw aan die Harlequins in Engeland verloor het, stel Dobson glo belang in die dienste van Vincent Koch. Die 30-jarige Bok-vaskopstut het goedkeuring by sy Engelse klubspan, Saracens, gekry om volgende jaar Superrugby te speel. Daar is ook berig dat die Stormers en Sharks in die dienste van die opwindende jong Lions-senter Wandisile Simelane belangstel.