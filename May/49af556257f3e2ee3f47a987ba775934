DIÉ apteker by die Grassy Park-daghospitaal lê innovasie aan die dag om die beste diens vir sy pasiënte te verseker. Ebrahim Wajoodien begin al ses­uur soggens om seker te maak die werkstasies is voorberei en die admin is op datum. Dis net van die stappe wat hy doen om te verseker dat die getal pasiënte wat inkom, verminder word en om hul wagtyd te verminder. Wajoodien sê die sleutel tot die sukses van sy program is om nou saam te werk met die span by ontvangs. “Ontvangs trek pasiënte se lêers twee dae vooruit, waar moontlik. “Dis hoe die apteek dan kan weet of die lêers byvoorbeeld vir herhaalde chroniese medikasie is en watter lêers ‘geboek vir dokter’ is.” Daar is volgens Wajoodien ook ’n preskripsie-proses, waar die lêers vir geboekte afsprake reeds na die fasiliteit se dokters en verpleegsters gestuur word sodat die medikasie gereed kan wees. Daarom hoef die lêers nie eers met die aankoms van die pasiënt verwerk te word nie, en op dié manier spandeer die pasiënte minder tyd by die fasiliteit. Met “onstabiele” chroniese pasiënte wat die fasiliteit moet besoek om hulle te laat monitor voor die verkryging van medikasie kan hul lêers ook vooraf getrek word. Ontvangs kan dan lyste opstel van pasiënte wat die apteek moet besoek sodat die apteek ook vroeg­tydig sal weet wat vir elke pasiënt benodig sal word. Wajoodien sê daar is ook ’n chronic dispensing unit (CDU) opgestel. Dit werk saam met die gemeenskapsdienste om home deliveries te doen. Die apteker het ook verseker dat die gemeenskapsgesondheids­werkers van die eenheid opgelei is sodat hulle die CDU onafhanklik en sonder sy toesig kan bestuur. Wajoodien sê hulle het ook met hul “onstabiele” chroniese pasiënte gereël dat hulle kan bel om hul medikasie te laat aflewer, veral vir dié wat swak of oud is. Dis sodat hulle nie die fasiliteit hoef te besoek en die risiko loop om met Covid-19 besmet te word nie. Volgens die apteker het die nuwe prosesse verseker dat die fasiliteit teen rondom 11:00 reeds leeg en al die pasiënte gehelp is. “Ons hele span het by die implementering ingeval. Ons kan dit nie sonder mekaar doen nie.”