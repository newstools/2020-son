DIE Covid-19-pandemie het daartoe gelei dat baie mense hul inkomste verloor het. Nóú bevind mense hulle in ’n baie ongemaklike situasie om in ’n ry te gaan staan in die hoop om iets te ete te kan kry. Gelukkig is daar derduisende engele wat gedurende hierdie tyd hul hande uitsteek om soveel mense as moontlik by te staan. Justin Geduld, die Springbok-sewesrugbyspeler, is een van daardie engele op aarde. Dié Ravensmead-inwoner het dit sy missie gemaak om terug te gee aan sy gemeenskap en die omliggende gebiede. “Almal gaan deur ’n moeilike tyd en mense sien dit nie altyd raak nie, maar van my kant af, as ek ’n magie vol kan maak, is dit iets wat ek sal doen. “Ons weet ook nie waar almal honger is nie, maar ek sal help waar ek kan,” sê hy. Geduld het Saterdagmiddag in Elsiesrivier teruggegee aan die gemeenskap waar hy saam met die Be The Difference Foundation bakkies warm kos aan baie dankbare inwoners uitgedeel het. Oud en jonk het in toue gestaan om iets te ontvang. Elkeen het met ’n glimlag op die gesig weggestap. Verskil Geduld sê hy voel nie lekker dat daar so baie mense is wat swaarkry nie. “Die virus is nie iets wat enige iemand voor gevra het nie. Ons kan nie help vir die virus wat uitgebreek het nie, maar as ons kan, moet ons dié om ons help.” Intussen sê Scarra Ntu­beni, Geduld se vriend en rugbyspeler vir die Stormers wat ook uitgehelp het in Elsiesrivier: “Ek weet van mense wat swaarkry. “Sommige van ons is gelukkig en het ons eie plekke. “Ek weet die hulp is nooit genoeg nie, maar as almal hulle bietjie kan doen, gaan dit ’n groot verskil maak.” Ntubeni voeg by as daar ’n tyd is wanneer almal saam moet staan, is dit nou. “Ons almal moet saamwerk om dit te beat, anders gaan ons nog langer in hierdie situasie wees. “En hoe langer dit aangaan, hoe meer mense gaan swaarkry. “Kom ons werk saam, dan kan almal weer doen waarvoor hulle lief is, en die ekonomie kan weer begin werk,” sê hy. 