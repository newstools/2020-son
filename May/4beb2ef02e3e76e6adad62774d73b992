DIE hartseer is reeds by die voorste hekkie van die vermoorde Elize Webber se woonplek tasbaar. Dis net ’n paar uur ná die moord op Webber (68) die afgelope week en skok, selfverwyt en verdriet hang in die lug. Webber het hier gewoon saam met haar vriendin Joan Fredericks. Die vinger wys na Fredericks se eks-berk (49). Sy beweer hy het die voormalige nurse in haar kamer doodgelem. Voordat jy by die voordeur instap, is daar ’n mengsel om jou hande mee te sanitise. Fredericks vertel: “Elize was ’n nurse en het almal se gesondheid en persoonlike lewe as top-prioriteit hanteer.” Die noodlottige voorval het in Milldenestraat, Ravens­mead, gebeur. Fredericks sê sy en die verdagte het verhoudingsprobleme begin kry toe sy by Webber ingetrek het. “Hy het gedog Elize het my blyplek gegee sodat ek met ’n getroude man kon slaap. “Twee maande gelede het hy begin abusive en possessive raak. Toe besluit ek om op te breek en ’n interdik teen hom uit te haal.” Fredericks se probleme het egter nie end gekry nie, want die verdagte het net oorkant die pad van haar en Webber gewoon. Die gebroke Fredericks vertel dat sy nooit in haar vreesaanjaendste nagmerries kon dink dat hy haar vriendin sou vermoor nie. Fredericks sê op die aand van die moord het hy oorgekom en na Webber kom soek. Webber het uit haar slaapkamer geantwoord en gevra dat hy moet loop. “Sy wou weet hoekom hy daar was. Ek was binne en toe hoor ek net hoe gil my kleindogter dat ‘Bassie’ antie Liz gaan lem.” Volgens Fredericks het alles so vinnig gebeur, niemand kon hom keer nie, aangesien hy nonstop gesteek het. “Hy het weggehardloop en, soos ons verstaan, homself aan die polisie oorgegee.” Fredericks sê haar hart is in stukke om te weet dat sy op ’n tyd lief was vir die man wat nou dít kon doen. In die slaapkamer is daar steeds bloed op die muur. “Sy het nie verdien om só te gaan nie! Nie Liz nie! “Sy het haar laaste vir mense gegee en al het sy retire, was sy nog ’n nurse wat almal gehelp het. “Haar deur was altyd oop vir enige een. “Sy was niemand se vriend nie. Almal was deel van haar familie.” Lt.kol. Andrè Traut, polisiewoordvoerder, bevestig die geval en sê die man sal in die hof verskyn sodra hy aangekla word.