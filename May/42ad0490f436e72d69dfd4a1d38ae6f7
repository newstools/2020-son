DIE toekoms van ’n invloedryke direksielid van die Oostelike Provinsie Rugbyunie (OPRU) as ampsdraer in dié sport is in gedrang. Dis nou as ’n hof hom skuldig bevind op klagte van openbare geweld en opsetlike saakbeskadiging. Chico February, visepresident van die OPRU, was verlede jaar in Augustus na bewering deel van gewelddadige protesaksie op die R331-pad tussen Hankey en Patensie. Daar is destyds berig dat sowat 17 mense in verband met dié betoging gearresteer is. February het ook reeds op 21 Augustus en 26 September in die Patensie-landdroshof op dié aanklagte verskyn. Hy word deur die voormalige staatsadvokaat Jason Thysse verteenwoordig. Stilhou Om sake vir February te vererger, het hy in sy hoe­danigheid as ANC-raadslid aan die betogings deelgeneem waarin staatseiendom beskadig is. Volgens André Rademan, OPRU-president, is dit glad nie so dat die unie ’n strafregtelike klag teen een van sy lede wil stilhou nie. Rademan het aan Son gesê: “Ek en die unie is bewus daarvan. Omdat dit nie ’n rugby-verwante saak is nie, kan ons nie teen die lid optree nie. “As daar wel ’n hofuitspraak is, sal die unie – afhangend van die uitspraak – die relevante stappe teen die lid doen.” Op ’n vraag of die klubs van February se hofsaak weet, het Rademan laat hoor: “Dit was in die koerante, so ek glo die klubs moet daarvan kennis dra.” Die hofsaak is tans sub ju­dice, so die unie wil nie optree teen ’n lid alvorens ’n hof hom skuldig bevind het nie.”