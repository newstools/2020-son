ROKERS raak nou erg desperaat. Mense is bereid om hulle bank te breek om sigarette in die hande te kry. Die nare ironie is dat hulle in die stad tot R200 of selfs R230 vir ’n pakkie fake entjies betaal wat voorheen ’n bruin geldnoot se prys was. Vir ’n gros kan tot soveel as R1 300 betaal word – en dan is dit ook die fake goeters. Tans is die swartmark-handelaars die main hoenderhaan op die mishoop en kraai koning terwyl die land se ekonomie hyg en besig is om te sterf. Uit dié tipe verkope maak die land nie ’n dooie sent in sondebelasting nie. Wetstoepassers In baie gevalle begin die swartmark-merts se voorraad van dié tipe sigarette met die eksotiese name en longvernietigers in elke teug ook nou opraak. Om elke hoek en draai is daar wetstoepassers wat gretig toeslaan en konfiskeer. Wat dan van die goed raak, is ’n ope vraag. Baie van die merts begin nou aan hulle klante, wat nie noodwendig voorheen met smokkel-produkte sou worry nie, twyfelagtige twak en entjie-blaaitjies verkoop. Dit teen skandelike pryse wat R180 haal! Dinge word op ’n spits gedryf en rokers raak al hoe meer aggro oor hulle situasie.