INWONERS van die Zwide-buurt soek nou ’n mobiele kliniek nadat hul kliniek Maandag gesluit is weens Covid-19-gevalle. Die Oos-Kaapse departement van gesondheid moes swig onder die druk van gesondheidswerkers nadat ’n verpleegster werksaam by die Zwide-kliniek gesterf het weens Covid-19 en 11 ander kollegas van haar die virus opgedoen het. Moeg Die kliniek moes vir deep cleaning gesluit word. Dit het pa­siënte in die proses gestrand gelaat. Mziyanda Twani, provinsiale sekretaris van die South African Federation of Trade Unions (Saftu), sê ’n personeellid het ’n paar weke gelede moeg gevoel, ’n bietjie gaan skuinslê en toe nie weer wakker geword nie. Volgens Twani het ’n nadoodse ondersoek bevind dat die personeellid weens die corona-virus gesterf het. “Die staff het toe aangedring dat almal vir Covid-19 getoets moet word en dat die hele kliniek ge-deep clean moet word,” het hy verduidelik. Twani sê die skoonmaakmaatskappy het egter toe net die vertrek skoongemaak waarin die afgestorwe nurse werksaam was. “Die res van die staff moes toe terug na daardie einste gebou gaan om te gaan werk, sonder dat hulle eers ook geweet het wat die uitslae van hul toetse was. “Toe die uitslae ’n paar dae later terugkom, was een van die personeellede positief vir Covid-19,” sê Twani. Hy sê die vakbonde het ’n versoek aan die departement van gesondheid gerig om personeel­lede huis toe te stuur totdat die uitslae van hul toetse bekend is. Hy sê hulle is egter meegedeel werkers moet aanhou werk totdat hul uitslae bekend is. “Dit beteken dat alle personeellede, selfs diegene wat toe nog nie geweet het wat die uitslae van hul toetse was nie, geforseer is om terug te gaan werk toe. Nou het die kliniek 11 positiewe Covid-19-gevalle. “Daardie kliniek hou ’n groot gevaar vir die samelewing in. Daar is ’n ernstige tekort aan PPE, want daar is nie genoeg maskers en handskoene nie. “Personeellede moet een masker die hele dag dra, en dan moet daar daagliks na meer as 500 pasiënte omgesien word,” het Twani gal gebraak. Erger Monwabisi Nkone, wat van die Max Madlingozi-kliniek gebruik maak, sê dis nie fair dat Zwide se pasiënte ook nou by hulle geakkommodeer word nie. “Dienslewering hier by ons is nou erger as voor Covid-19,” kla hy. Dr. Litha Matiwane, die provinsie se adjunkdirekteur vir gesondheid, sê hy kan nie sê vir hoe lank die Zwide-kliniek toe sal wees nie. “Ál 42 personeellede word tans getoets en die duur van die sluiting sal afhang van hoe vinnig die uitslae van die toetse bekend sal wees,” het hy verduidelik. Volgens Matiwane is die verkryging van PPE ’n konstante struggle en ’n wêreldwye kopseer. Hy voeg by hulle sal kyk na die moontlikheid om mobiele klinieke in te span.