KAMP Staaldraad was nie so erg soos dit in die media uitgebeeld is nie. Volgens die voormalige Springbokhaker Dale Santon het die Bok-oefenkamp wat voor die World Cup in 2003 gehou is eers in 2007 vrugte afgewerp. Hy was ’n lid van die Bok-groep wat dié omstrede oefenkamp, met Rudolf Straeuli as die Bok-breier, eerstehands ervaar het. Hy sê: “Kamp Staaldraad was nie so sleg soos die mense dit uitmaak nie. “Die kaalfoto’s wat vir die publiek gewys is, het dinge sleg laat lyk. Ek dink die media het die hol uit die hoender geruk, om dit so te stel. “My dogter was daardie tyd nog op skool. Sy was meer getrauma­tiseer. Die ander kinders het vir haar gesê: ‘We saw your daddy naked in the newspaper.’ “Sy was ’n bietjie skaam om skool toe te gaan. “So, ek dink dit was net die kaalfoto’s en die video wat daarna gemaak is wat dit so erg gemaak het. Spanbou “Daar was ’n voorgeskrewe boek met die naam van Kringe in ’n Bos, maar ons was Trille in ’n Bos,” skerts Santon. “Ek dink dit was ’n lekker spanbou en ek het nie pyne daarmee nie. Die afrigter se idee was dat ons saam moes swaarkry. “Wanneer dit op die speelveld moeilik geraak het en ons kyk mekaar aan, dan het ons geweet ons het moeiliker dinge deurgemaak as om teen Engeland of teen die All Blacks te speel.” Santon sê hulle het nie in die Wêreldbekertoernooi van 2003 so goed gedoen nie, maar vier jaar later het Suid-Afrika die toernooi gewen met 60% tot 70% van die spelers wat Kamp Staaldraad deurgemaak het. “Spelers soos Bakkies Botha, Victor Matfield en John Smit onder andere was nog baie jonk. Schalk Burger was net 19 jaar oud.” Hy voeg by: “Dit was een van daai dinge wat ons sterker gemaak het. Ons kon vier jaar later die vrugte daarvan pluk. “Hulle het aangegaan en die kern gevorm van die span wat in 2007 die World Cup in Engeland gewen het.”