DIE 25 000 Suid-Afrikaanse atlete wat aan vanjaar se Comrades-marathon sou deelneem, se inskrywingsfooi gaan nie terugbetaal word nie. Die Comrades Marathon Association (CMA), Kwa­Zulu-Natal Atletiek (KZNA) en Atletiek Suid-Afrika het gister besluit om vanjaar se wedloop weens die corona-virus te kanselleer. Elke deelnemer moes R600 opdok om vir die land se mees prestigeryke wedloop in te skryf. Die 2 500 buitelandse atlete het R1 500 vir hul inskrywings betaal. Cheryl Winn, die voorsitter van die CMA, sê dit is met groot hartseer en spyt dat die CMA-raad, in samewerking met die ASA en KZNA, hierdie besluit moes neem. “Ons doen dit met die wete dat duisende Comrades-hardlopers teleurgesteld sal wees omdat hulle gehoop het dat die wedloop op een of ander manier steeds sou voortgaan,” sê sy. Winn het gister bevestig plaaslike atlete sal hul inskrywingsfooi kwyt wees. Sy verduidelik: “Die SA deelnemers gaan ongelukkig nie refunds kan kry nie. “Hulle sal egter steeds hul Comrades 2020 T-shirts, goody bags, sowel as ’n Comrades badge kry. “Die besonderhede van die verspreidingsproses sal mettertyd bekend gemaak word, afhangend van die nasionale lockdown se beperkings. “Om logistieke redes geld dit net vir SA inskrywings.” Volgens Winn sal buitelandse deelnemers die opsie hê om hul inskrywings na 2021 en/of 2022 oor te dra. “Dit is afhangend van die atlete se wense. “Buitelandse atlete wat in 2020 ingeskryf het, het ook die opsie om hul inskrywings met ander atlete in 2021 uit te ruil,” het sy verduidelik. Deelnemers wat hul eerste Comrades in 2019 van Durban na Pietermaritzburg gehardloop het, sal steeds met ’n back-to-back-medalje ná voltooiing van 2021 se Comrades beloon word. Die Comrades-marathon vier volgende jaar sy 100ste bestaansjaar. Presies 80 jaar ge­lede het die organiseerders van die Comrades ’n soortgelyke dilemma ondervind. Duur Die 20ste Comrades het agt maande voor die Tweede Wêreldoorlog steeds plaasgevind. Baie atlete moes hulle aan die wedloop onttrek. Slegs 23 het deelgeneem van wie net 10 die Comrades in 1940 voltooi het. Die volgende jaar is die wedloop gekanselleer. Die wedloop het vir die duur van die oorlog van 1941 tot 1945 nie plaasgevind nie.