DIE Wes-Kaapse polisie-ombudsman (WKPO) het ingestem om gevalle van polisielede se onprofessionele gedrag by die Muizenberg- en Steenberg-polisiestasie te ondersoek. Die minister van gemeenskapsveiligheid, Albert Fritz het Maandag ’n brief aan JJ Brand, die WKPO, gerig. Daarin vra Fritz dat die gedrag van die cops by albei dié stasies teenoor verskeie inwoners ondersoek moet word. Volgens Fritz het hy terugvoer van die WKPO ontvang. Dit was dat ’n geregistreerde klag vir ’n voorval by die Muizenberg-polisiestasie wel val binne die WKPO se mandaat kragtens die Wes-Kaapse Wet op Gemeenskapsveiligheid van 2013. Die WKPO het ook gesê terugvoer sal gegee word oor sy ondersoek. Die klag oor die voorval by die Steenberg-polisiestasie is by die WKPO se kantoor self aangemeld. Fritz vra dat alle lede van die publiek wat onprofessionele gedrag of nalatigheid van die polisie by enige polisiestasie in die provinsie ervaar het, dit dadelik by die WKPO moet aanmeld. Skakel 021 483 0669 of stuur ’n e-pos na ombudsman@wcpo.gov.za Fritz sê verder dis die verantwoordelikheid van alle inwoners om die kurwe van die virus af te plat. Daarom moet social disancing streng toegepas word, geen byeenkomste bygewoon word nie en as jy uitgaan, moet jy te alle tye ’n masker dra en die reëls van goeie higiëne sonder versuim toepas.