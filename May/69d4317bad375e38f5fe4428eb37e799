YAGAN Sasman is oortuig dat hy sy legacy by die grootste klub in die land, Kaizer Chiefs, gaan bou. Die lefty beoog dít deur die Premierliga-kroon dié seisoen saam met die span van Naturena te verower. Die 23-jarige Kapenaar is een van min Kaapse spelers wat bevoorreg genoeg is om ’n geleentheid by Glamour Boys van Soweto te kry. Ironies genoeg het Sasman hom as ’n vrye agent by die Soweto-reus aangesluit nadat sy Eerste Liga-klub, Ajax Cape Town, hom as oortollig beskou en vrygestel het. Waarde “Ek was omtrent in my noppies toe ek by Chiefs sign,” het Sasman laat hoor. “Sien, dis ’n groot journey wat op my wag by ’n klub met ’n ryk geskiedenis en fantastiese spelers. “Boonop is die klub dié seisoen 50 jaar oud en ek is baie gelukkig om ’n lid daarvan te wees. “As speler wil ek waarde tot die klub toevoeg én my eie legacy hier skep, jy weet. “Ek glo ek kan Chiefs help om die gloriejare na die klub terug te bring, veral as ons die ligatitel kan wen. “Dis iets waarna almal strewe.” Sasman reken hy wil ook jong Kaapse spelers inspireer en laat droom dat enigiets in die lewe moontlik is. “Ek moet bieg, ek was baie nervous toe ek my debuut gemaak het. “Ek was omtrent nervous toe ek in die dressing room gesit het, want ek was nie daaraan gewoond om voor so ’n groot crowd te speel nie. “Dis iets waarvan jy altyd droom. Om vir die grootste klub in die land te speel en die exposure wat jy kry … “Jy weet nooit wie jou raaksien nie. Dis waarom jy áltyd jou beste moet lewer,” meen Sasman.