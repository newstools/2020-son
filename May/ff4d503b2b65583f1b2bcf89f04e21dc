’N PLAASLIKE fliek het ’n internasionale prys gewen. Alone is ’n kragtoer van ’n kortfilm wat gemaak is na aanleiding van die lockdown wat wêreldwyd ingestel is as gevolg van die corona-virus-pandemie. Dié film is op die Enfoque International Film Festival in Puerto Rico as die beste kortfilm aangewys. Die stigters van The Edit Room, Tami en Dylan Mar­riott, het verlede week gehoor daar was ’n volle 475 inskrywings van regoor die wêreld en húlle het gewen. Tami is ook die skrywer en regisseur van Alone. Dié filmfees word sedert 2008 in Puerto Rico gehou en wys movies wat mense se lewe positief kan beïnvloed. Die organiseerders kies flieks wat inspireer, opvoed, transformeer en inlig, of wat ’n mens se perspektief op die wêreld kan verander. Die kortfilm se speeltyd is nie langer as 30 minute nie. Hierdie kortfilm gaan oor ’n meisie wat nie uit die huis kan gaan nie omdat ’n zombie-apokalips die mens­dom vernietig het.