DIE gr. 7- en gr. 12-leerders gaan van 1 Junie terug skool toe. Vandag kondig die minister van basiese onderwys, Angie Motshekga, aan wanneer skole gaan oopmaak. Onderwysers sê hoewel die aankondiging eers vandag gedoen word, het hulle klaar briewe gekry om te sê wat aangaan. Die hoofde en bestuurspanne begin reeds Maandag en die res van die onderwysers op 25 Mei. Dan moet die gr. 7’s en gr. 12’s weer van 1 Junie teruggaan skoolbanke toe. Onderwysers wat met Son gepraat het, meen dis ’n groot fout. Van die onnies beweer dat geen toerusting nog by skole opgedaag het om hulle teen die corona-virus te beskerm nie. “Honderde skole gaan op 1 Junie oopmaak sonder die nodige toerusting. Dit is ’n feit,” meen ’n baie bekommerde onnie. ’n Skoolhoof het reeds dié week gesê dit maak sin om eers gr. 1-leerders skool toe te stuur. Hulle is eerstens minder vatbaar vir dié siekte. Verder is dit omdat die grondslag-fase, waarin hulle die mees basiese dinge moet aanleer, so belangrik is. Intussen het ’n geleerde van die departement ekonomie aan die Universiteit Stellenbosch in ’n beleidstuk dieselfde gesê. Dr. Nic Spaull sê die risiko’s vir onderwysers en ouers sal aansienlik minder wees as die jongste kinders toegelaat word om eerste terug te keer skool toe. Spaull sê dié beleidstuk is in ooreenstemming met epidemiologiese bewyse van oral in die wêreld. Spaull voer aan dat grade R, 1, 2 en 3, eerder as gr. 7, toegelaat moet word om saam met die gr. 12-leerders terug te keer. Teruggaan Baie lande in Europa volg ook dié metode. Hy meen die res van die leerders moet in fases teruggaan skool toe en dat spesiale voorsorgmaatreëls vir die onderwysers getref sal moet word. Spaull sê: “Die kanse dat kinders tot 10 jaar oud die virus sal opdoen – hetsy van mekaar of van volwassenes – is heelwat minder as dié van volwassenes. “Al het hulle die virus, dra hulle dit ook nie maklik oor nie en gevalle waar hulle ernstig siek word of aan Covid-19 sterf, is uiters seldsaam.”