Die Nolungile-daghospitaal in Khayelitsha is steeds oop ten spyte daarvan dat drie verpleegsters positief getoets is vir die corona-virus. Dieselfde daghospitaal het in April ook vir ’n paar dae oor die Paasnaweek gesluit weens Covid-19-gevalle. ’n Nurse by die kliniek wat anoniem wil bly, sê dinge gaan aan asof niks gebeur het nie. Volgens die verpleegster is dit vir haar snaaks dat alles soos normaal by die kliniek verloop. Die nurse sê: “Die departement het net die plek gespuit en ontsmet. Dis al. “Ek sit nou by die huis, want ek het ook in kontak gekom met die mense wat nou positief getoets is. Besmet “Luidens die regulasies moet die bestuur meer doen as net om die kliniek te ontsmet. “Almal wat op die perseel werk, moet hulself isoleer. Die mense wat nou positief getoets is, het mos moontlik die hele plek besmet.” Sy meen dis nie genoeg om die plek te ontsmet en net sekere mense by die huis te laat sit nie. Sy beweer die departement is meer gepla om die kliniek oop te hou as oor die veiligheid van sy gesondheidswerkers. Die Wes-Kaapse gesondheidsdepartement se woordvoerder, Sithembiso Magubane, bevestig die gevalle by die kliniek. Hy sê: “Alle protokolle en riglyne is gevolg om die veiligheid van pasiënte en personeellede te verseker. “Die behoorlike PPE vir die risikovlak is verskaf aan die lede in die gesondheidsfasiliteit.”