HY SOU nou 14 jaar oud gewees het. En elke dag dink sy aan hom. Só sug Belinda Arries van Chatty 12. Arries se driejarige seuntjie Alfonso het in 2010 in die area in ’n gat verdrink wat destyds deur ’n konstruksiemaatskappy gegrou is. Arries sê knap ná Alfonso se dood is talle beloftes aan haar gemaak. Beloftes wat nou nog stof vergaar. Zanoxolo Wayile, destydse burgemeester van die Nelson Mandelabaai Metro (NMBM), se kantoor het Arries ’n huisie van haar eie belowe. Daarvan het nog dadels gekom, kla sy. Arries sê sy en haar ander vyf kinders moet nou in haar boyfriend se ma se huis bly. “Ek kyk maar nog steeds uit na die dag wanneer hulle vir my gaan kom sê dat my huis gereed is. Mis “Dit gaan maar moeilik, want ek het nie ’n ID nie en kan dus nie vir enige van my kinders ’n toelaag kry nie.” Sy sê die gedagte aan Alfonso maak nog seer en sy mis hom baie. Sy suster Caryn (18) sê sy het nog haar babasuster afgedroog toe die nuus van haar kleinboet se verdrinking hulle bereik. “Ek het vinnig gehardloop na die plek, maar toe ek daar kom, was my broertjie klaar dood. “Ek help maar my ma waar ek kan en sal like om ’n werk te kry om by te dra tot die huishouding.” Arries het onderneem om daadwerklik aandag te gee daaraan om ’n ID-dokument te bekom sodat sy kan aansoek doen om ’n maatskaplike toelae vir die kinders. ’n NMBM-woordvoerder, Mthubanzi Mniki, het Arries aangeraai om die saak by haar raadslid te opper.