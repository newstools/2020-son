AS JY die volgende mej. Suid-Afrika wil wees, sal jy moet spring! Die aansoeke om die Mej. Suid-Afrika-kroon te verower, het gister oopgemaak. Suid-Afrika is die eerste land wat aangekondig het hoe hy te midde van die wêreldwye corona-krisis sy skoonheidskompetisie gaan hou. Stephanie Weil, CEO van die Mej. Suid-Afrika-organisasie, sê: “Die inskrywings vir die Mej. Suid-Afrika-kompetisie was laas jaar ook aanlyn. Dit het dit vir die potensiële deelnemers makliker gemaak. “Daar was geen vorms om in te vul nie en geen streekoudisies nie. Ons het dit gedoen sodat daar soveel moontlik vroue van enige streek in die land kon deelneem. “Dit was ’n uitmuntende sukses, want ons het ’n rekordgetal aansoeke ontvang.” Weil sê diegene wat hoop om aan die 62ste mej. Suid-Afrika-kompetisie deel te neem moet die webwerf misssa.co.za besoek en ’n paar vrae daar beantwoord. Daar word ook van hulle verwag om foto’s van hul sosialemedia-rekeninge, soos Instagram, Facebook en Twitter, te laai. Aansoeke sluit op 31 Mei. Gehoor Die kompetisie gaan die eers­te naweek in Augustus plaasvind, tesame met die begin van Vrouemaand-vieringe. Weil Entertainment, wat die Mej. Suid-Afrika-kompetisie oorgeneem het, sê die kompetisie gaan sonder ’n live gehoor geskied. Weil verduidelik hoe die kompetisie gaan werk: “Ons gaan semifinaliste kies uit die aansoeke wat ons ontvang het. “Dit gaan gevolg word deur beoordeling, wat aanlyn gedoen gaan word. “Ons gaan dan ons finaliste aankondig. “Soos gewoonlik gaan die show van die land se beste entertainment acts en ontwerpers feature. “Die enigste verskil gaan wees dat daar geen live audi­ence gaan wees nie, maar miljoene mense gaan uit die comfort van hul eie huis na die kompetisie kyk.” Mej. Heelal, Zozibini Tunzi, wat haar Mej. Suid-Afrika-titel aan Sasha-Lee Olivier oorhandig het, moedig jong vroue aan om aan die kompetisie deel te neem. “Dit is een van die mees opwindende dinge wat ek al ooit gedoen het. Dit het my lewe heeltemal verander. Dit is die ultimate vrouebemagtiging.”