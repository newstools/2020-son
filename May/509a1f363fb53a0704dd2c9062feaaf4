’N MAN is in die Oudtshoorn-streekhof skuldig bevind aan moord, drie klagte van poging tot moord, brandstigting, intimidasie en regsverydeling. Gert Malgas (35) van Dysselsdorp het ontken hy het op 2 Januarie 2018 paraffien op Josephine Jacobs gegooi en dit aan die brand gesteek terwyl sy en Gerano, hul seun, op ’n bed gelê het. Jacobs (37) se twee ander kinders, Patricia (16) en Johannes (13), het betyds uit die brandende huis gekom. Jacobs het aan haar brandwonde beswyk. Gerano het ernstige brandwonde opgedoen. Malgas het beweer die oorledene se oudste dogter het die brand gestig. Hy het nie ’n selfoon gehad om die brandweer te bel nie, het hy getuig. Hy kon nie sê waarom hy nie brandwonde opgedoen het nie. Verwerp Hy het ontken dat hy Patricia met die dood gedreig en Johannes voorgesê het wat hy moet getuig. Malgas se getuienis is as vals verwerp en hy is op al sewe klagte skuldig bevind. Die saak is vir vonnisverrigtinge tot vandag uitgestel.