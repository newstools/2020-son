DIE vertroue in ’n interne ondersoek oor die Oostelike Provinsie Rugbyunie (OPRU) se vervalste kwotasies boesem nie veel vertroue in by ’n toenemende getal rugbyklubs nie. Daarom het dié klubs hulle gister tot die handelshof gewend om aanklagte van bedrog en vervalsing teen verskeie verdagtes op die OPRU se raad te maak. Die OPRU het volgens ingeligtes nog nie dié verdagte lede aangespreek of geskors nie. Daar is ook nog geen aanduiding of dié persone wat die vervalste kwotasies vir uitbetaling aangebied het, deel van die OPRU se ondersoek gaan wees nie. Dit het die OPRU byna ’n verlies van R500 000 laat ly. Een naam in ’n uitgelekte e-pos oor die samestelling van die betrokke paneel persone wat die ondersoek gaan lei, het ook die wenkbroue laat lig. Saak Dis dié van adv. Willie Blunden, wat laas jaar ook deel van ’n omstrede OPRU-ondersoek was. Dit was in die saak van die Park-rugbyklub, wat ’n ongeregistreerde speler, Kevin Slow, in Superliga-wedstryde gebruik het. Irvine Armoed, die onafhanklike voorsitter in daai aangeleentheid, het bevind dat die OPRU nie ’n wyse besluit geneem het om Blunden as ’n voorsitter van toekomstige dissiplinêre komitees aan te stel nie. Hy sê dis weens sy direkte en indirekte verhouding met sekere klubs. In ’n brief aan klubs, “Investigation of Suspicious Lotto Invoice”, beskryf die OPRU Blunden se rol in die ondersoek as “die persoon wat toesig sal hou oor die proses en dit sal finaliseer”. In die brief wei die OPRU uit: “Die OPRU sal dan die nodige besluite neem ná die afhandeling van die proses en alle klubs sal in kennis gestel word.” Die OPRU het oudregter Lex Mpati gevra om hierdie ondersoek te lei en dan bevindinge te maak. Oor die saak wat reeds aanhangig gemaak is, sê die OPRU-president, André Rademan: “Die unie se proses is onafhanklik van die klubs. Ons kan hulle nie stop nie. Dis húlle besluit. Stappe “Al word daar in die handelshof beslis dat hulle voortgaan met die saak, sal ons proses ook voortgaan – en dít op die aanbeveling van die aangestelde oud­regter Lex Mpati. “So, op sy besluit sal ons ons volgende stappe beplan.”