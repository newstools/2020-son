“ONS wil net hier in vrede woon.” So pleit Bradley van der Vent (18) van Lavender Hill wat bang is hy en sy pa kan hul council flat verloor. Sedert hy en sy pa van hul hokkie agter die flat na die flat toe getrek het, het hulle net probleme. Die afgelope drie jaar sedert hulle in die flat bly, kom gangsters in en uit en maak asof dit hulle s’n is. “Hulle maak nes hulle wil en boelie ons. Ons kan net niks sê nie oor hulle ons dreig,” sê Van der Vent. Hy sê hy en sy dedda is bang hulle verloor die huis oor die gangsters so kom en gaan en maak of dit hul plek is en hulle intimideer. “Hulle rook buttons, tik en ander soorte drugs hier en dit maak vir ons ongemaklik. As die council uitvind, dan kan ons alles verloor,” sê hy. Die skamerige jong man sê as hulle die flat verloor, is hulle sonder heenkome. Sy jonger broer en suster bly tans nie saam met hom en sy pa nie – juis oor die issues by die huis. “Hulle is op die oomblik in foster care. Ons wil graag hê hulle moet hier by ons bly, maar die goed wat hier aangaan, maak dit onmoontlik vir hul veiligheid. “Die mense baklei hier met mekaar en vloek vir ons uit. Hulle dink niks van ons nie en besef nie watter verskriklike impak dit op ons familie het nie. Dit moet stop,” sê hy. Van der Vent wil weet hoekom dié mense wat so oorneem en by hul flat raas, nie dié goed by hul eie huise kan gaan doen nie. “’n Mens doen mos nie goed by ander mense se huise wat jy nie by jou eie huis wil doen nie! Ons vra mooi dat ons net uitgelos moet word sodat ons in vrede kan bly,” sê hy. Clive Jacobs, ’n gemeenskapsaktivis, sê hy ondersteun die familie deur namens hulle raad in te win van die council oor wat hulle te doen staan en hy raadpleeg die howe. “Dis unfair dat hulle deur dié dinge moet gaan en ongemaklik in hul huis moet voel. Ek doen ’n beroep op die gemeenskap en die inwoners rondom hulle om hulle te ondersteun en nie toe te laat dat hulle so misbruik word nie,” pleit Jacobs. Jacobs sê verder dat Bradley ’n bloedjong man is wat nou op sy eie toekoms moet fokus. Maar die dinge wat in hul huis gebeur, verhinder dit. “Ons kan nie in dié tyd van die lockdown mense se social issues en huishoudelike issues vergeet nie. Ek doen alles in my vermoë om te verseker dat die probleem waarmee hulle sit, uitgesorteer kan word,” sê Jacobs.