DINGE lyk goed vir Allister Coetzee om dalk die Sou­thern Kings te brei nadat Rory Duncan nee dankie gesê het vir die pos in die Oos-Kaap. Dít nadat Duncan gister bevestig is as die nuwe hulpafrigter van die Red Hurri­canes in Japan. Soos Son voorheen berig het, was Duncan een van die gunstelinge vir die pos by die Kings met Coetzee se naam glo tweede op hul lys. Dit blyk volgens ’n bron dat die Greatest Rugby Company in the Whole Wide World se onlangse finansiële probleme Duncan anders laat besluit het. Die voormalige breier van die Worcester Warriors en Cheetahs gaan hom aansluit by Johan Ackermann, wat dié week as hoofafrigter van die Red Hurricanes bevestig is. Dit los moontlik die voormalige Springbok-breier Coetzee as die Kings se beste opsie vir volgende seisoen. Die Kings was onlangs in die nuus omdat die franchise versuim het om die spelers en personeellede se salarisse vir April te betaal. Die franchise het ook vir R9 miljoen gevra by die Nelson Mandela Bay Metro, maar net R6 miljoen ontvang. Die feit dat die Kings nie salarisse kon betaal nie, is vir baie ’n rooi vlag vir die volhoubaarheid van die franchise. Die Oostelike Provinsie Rugbyunie, wat ’n aandeelhouer is in die Kings-franchise, het onlangs ’n nood-aandeelhouervergadering uitgeroep. Dit het om verskeie redes nie plaasgevind het nie. Albei organisasies het agterna mekaar blameer vir die feit dat die vergadering nie kon plaasvind nie. Daar is ook vraagtekens oor albei SA-spanne se volgehoue deelname aan die Pro14-kompetisie noudat oorsese travel kragtens lockdown-regulasies nie moontlik is nie.