KWESBARE inwoners, baie van hulle bejaardes, was gister al te dankbaar toe die raadslid van Wyk 38 maskers aan hulle by die Chatty Kliniek in die noordelike areas uitgedeel het om hulle teen die corona-virus te beskerm. Rdl. Eddie Harker sê hy het besluit om die maskers uit te deel omdat baie van die kwesbare inwoners nie maskers kan bekostig nie en dan daarsonder kliniek toe gaan. Hy sê die virus versprei baie vinnig waar daar ’n opeenhoping van mense is. Benewens die 100 maskers het Harker ook chirurgiese handskoene, 10 bottels sanitiser en 5 blokke Dettol-seep onder die kwesbares uitgedeel. Volgens Harker het hy die items bekom van borge in Wyk 38 – onder wie ’n gestremde vrou in Fransvallei en nog twee ander vroue in Jacksonville. Hy sê hy het self ook uit sy sak bygedra. Harker sê die Chatty Kliniek val onder die Wyk 38 cluster en baie van sy wyk se inwoners word by dié kliniek bedien. Bettie Williams, ’n pasiënt by die kliniek, sê sy is baie bly en dankbaar vir die maskers omdat dit vir almal se gesondheid is. Bang Volgens haar is dit belangrik om ’n masker te dra. “Ek het dit nie geweet nie, maar nou weet ek.” Patricia Dace, wat haar kleinkind na die kliniek toe gebring het, sê ook sy is dankbaar vir die masker. Irisha Davids wat ook by die kliniek aangedoen het, sê die maskers is ’n baie goeie idee. Davids sê sy is bang vir die virus, maar volgens haar kan baie van hulle nie maskers bekostig nie. Candice Damons, ’n suster by die kliniek, sê die maskers wat Harker uitgedeel het, is ’n groot hulp. Volgens haar hoop sy daar sal gou ’n entstof teen die virus wees en dat die virus gou sal uitsterf. Henry Conradie, ’n klerk by die kliniek, sê op sy beurt hy is happy dat Harker die maskers uitgedeel het omdat baie pasiënte sonder maskers by die kliniek opdaag. Hulle het nie geld om vir hulle maskers te koop nie. Hy sê die uitdeel van onder meer die maskers is ’n pragtige gebaar van Harker. Conradie sê een van die grootste probleme is dat baie mense die corona-virus ligtelik opneem. 