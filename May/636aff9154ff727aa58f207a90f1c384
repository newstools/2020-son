ALLE tekens dui daarop dat die Wes-Kaap op vlak 4 van lockdown kan bly as daar nie verbetering kom nie. Pres. Cyril Ramaphosa het Woensdagaand gesê dat vlak 3 teen einde Mei in werking kan tree, wat regulasies effe verlig. Die plekke in die land met ’n hoë infeksiesyfer sal egter dalk op vlak 4 moet bly. Die Wes-Kaap het die hoogste corona-virus-gevalle en sterftesyfer in die land, met 129 mense wat in die provinsie aan die virus beswyk het. Selfs die Wes-Kaapse premier, Alan Winde, het vandeesweek in self-isolasie gegaan omdat hy in nabye kontak was met die eNCA-kameraman Lungile Tom, wat Woensdagoggend aan die corona-virus gesterf het. Winde was ’n week gelede met hom in kontak by ’n TV-onderhoud. Winde hou egter vol dat die Wes-Kaap na vlak 3 moet oorskuif. Die Stad Kaapstad het sover R30 miljoen spandeer op personal protective equipment (PPE), maar die ANC meen dis nie genoeg nie. Ronalda Nalumango, interim provinsiale koördineerder van die ANC in die Wes-Kaap, sê: “Die Stad sit met miljarde in reserwes en inwoners kry steeds swaar en honger. Dit bekommer my hoe besighede skade ly en werkers retrench word.” Nalumango beweer die Stad het eerder die regulasies gebruik om sekere by-laws deur te smokkel. “Die DA het nooit van openbare deelneming gehou nie en die pandemie bied die perfekte geleentheid om nuwe, petty wette deur te druk,” sê Nalumango. Mag Die ANC verwys hier na die by-law wat te doen het met strate en openbare plekke wat die Stad glo wil “update”. Nalumango sê die sogenaamde nuisance by-law is ’n voorbeeld hiervan. Nalumango meen die Stad wil mag hê om jou sonder ’n lasbrief te visenteer en jou eiendom te deursoek. Hulle wil mense in hierdie tydperk kriminaliseer. Kaapstad se adjunkburgemeester, Ian Neilson, sê die Stad sal na verwagting R40 miljoen per maand op PPE spandeer. Die Stad se bestuurder van kommunikasie, Priya Reddy, sê verder die Stad het ’n skoonmaak- en ontsmettingsprotokol ontwikkel in lyn met internasionale standaarde. Maatskappye van buite word gekontrakteer om die Stad se eiendomme te ontsmet waar daar Covid-19-gevalle bevestig is.