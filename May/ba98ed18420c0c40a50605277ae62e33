HONGERSNOOD en skelms is besig om die townships van Bergsig en Royal Heights in Calitzdorp geleidelik danger zones te maak. Inwoners en veral eienaars van besighede slaap deesdae al hoe slegter. Hulle is verplig om met een oog oop te slaap oor hulle worry. Rimo, die eienaar van ’n spaza shop, was die teiken van rowers. Hy is met ’n mes gedreig. Dirk Abrahams, ’n bekende buurtwaglid, sê: “Die arme man was vreesbevange toe ons op die toneel kom. “Hulle het geld van die eienaar geëis. Toe vat hulle ál die kontant wat in die winkel was. “Daar was in daardie stadium sowat R400 kontant.” Inwoners wou die boewe agternasit, maar hulle het oor drade gespring en in die veld verdwyn. ’n Bron vertel: “Daai nag het hulle in ’n laan by iemand se huis die buit verdeel. Ons gaan hulle self aan die polisie oorhandig as ons hulle vang. “Hulle vat mos kanse op die klein winkeltjies wat hulle reken soft targets is.” Ongelukkig vir die vuilgatte was die drank reeds uit die winkel verwyder omdat drankwinkels gewilde inbreek-plekke geword het. Sers. Noloyiso Rwexana, ’n polisiewoordvoerder, sê: “ ’n Klag van diefstal is geopen. “Geen verdagtes is nog gearresteer nie en die ondersoek duur voort.”