HAAR gesigsmasker kon darem verhoed dat mense sien hoe haar trane loop. Só sê Nicolette Morkel, wat onder pyn by ’n kliniek en ’n polisiestasie weg­gewys is. Morkel (42) beweer van die verpleegpersoneel by die Bishop Lavis Community Health Centre buit die Covid-19-situasie uit as hulle nie lus is om hul werk te doen nie. Besig Morkel, wat in die Valhalla Park-plakkerskamp bly, het inflammasie in haar hakskene. Sy vertel: “Ek was twee weke gelede ook by die daghospitaal, maar toe kon hulle my nie help nie oor hulle glo te besig was as gevolg van die Covid-19-krisis. “Ek was ’n paar weke gelede by ’n privaat dokter. Hy het gesê ek sal langtermyn-behandeling nodig hê. “Die medikasie wat hy my gegee het, het net ’n week gehelp. “Ek het oor die naweek baie pyn gehad. Ek moet ’n stok gebruik om uit die bed te kom. My drie seuns moet alles in die huis doen, want ek kan nie meer op my voete staan nie. “Ek is Maandag weer daghospitaal toe omdat ek nie ’n privaat dokter kan bekostig nie. My man het my soontoe gehelp. “Ek het van 06:30 af by die kliniek in die lyn gestaan en wag. “Maar toe dit my beurt is, sê die suster hulle gaan my nie help nie, want ek is nie ’n noodgeval nie. “Sy sê toe as dit ’n ouer persoon was, was dit ’n ander saak. “Toe ek kla oor die pyn, sê sy sy gaan my nie help nie. Ek was baie getraumatiseer en hartseer.” Morkel sê daar was geen rede dat sy nie gehelp kon word nie, want daar was nie so baie pasiënte nie. Sy vertel verder: “Ek is toe polisiestasie toe. ’n Vrouekonstabel sê toe sy gaan kyk vir ’n vên om my dag­hospitaal toe te neem, maar toe sy ’n ander beampte vra om te help, sê hy hulle kan nie inmeng in die hospitaal se sake nie. Hy sê toe ek moet na Elsiesrivier se daghospitaal toe gaan. “Ek het nie taxi fare nie, en hoekom moet ek so ver gaan as ’n daghospitaal so naby my blyplek is?” Morkel vertel toe haar man later terug is na die daghospitaal om te kyk of daar nie ’n uitweg vir sy vrou is nie, was daar ’n oproer onder die pasiënte wat buite in die lyn gewag het om gehelp te word. Moerig ’n Vrou het glo met haar kar daar kom stop, uitgeklim en na die fence van die perseel gegaan. Sy het toe na bewering ’n R100-noot deur die tralies in ’n nurse se hand gedruk en toe het sy haar medikasie in ’n japtrap gekry. Dit het die mense wat tougestaan het, moerig gemaak. Die Wes-Kaapse gesondheidsdepartement het die daghospitaal aangepraat oor die manier waarop die verpleegster Morkel behandel het. Rachel Karelse, fasiliteitbestuurder by die Bishop Lavis Community Health Centre, het Son gekontak. Sy het gesê die verpleegster wat Morkel weggewys het, het verkeerd opgetree. “Die verpleegster moes Morkel toegelaat het en dan vasgestel het hoe ernstig haar toestand is. Pasiënte kan nie net goedsmoeds weggewys word nie. Dringend “Ons beskou die geval van die verpleegster wat omkoopgeld aanvaar het, in ’n baie ernstige lig. “Ons sal dié kwessie dringend hanteer,” het Karelse gesê. Sy het Morkel gekontak en haar versoek om terug te kom vir behandeling.