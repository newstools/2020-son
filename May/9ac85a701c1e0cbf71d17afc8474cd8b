DIE moeder van alle rampe dreig omdat skole eenvoudig nie gereed is om môre te open nie. Só glo André de Bruyn, Wes-Kaapse voorsitter van die Educators Un­ion of South Africa (Eusa). Volgens hom het verskeie skole dit onder Eusa se aandag gebring dat hulle nie eens water het nie. “Verskeie skole het Covid-19-gevalle onder die personeel aangemeld, en dít nog voordat skole heropen. Die gevalle in Valhalla Park, Delft, Philippi en Bonteheuwel is rede tot kommer.” Volgens De Bruyn is daar skole waar die ganse skoolbestuurspan 14 dae onder kwarantyn is. “Wie gaan hierdie skole bestuur? Die leiers is nie daar nie.” “Nog ’n ding wat ons pla, is dat die Wes-Kaapse onderwysdepartement (WKOD) net die admin-blok ontsmet het by skole waar gevalle van Covid-19 aangemeld is. “Wat van die res van die skool? ’n Skool in Philippi sukkel al lank met waterprobleme. “Hoe gaan leerders en onnies daar higiëne toepas?” wou De Bruyn weet. Hy sê baie onderwysers is angstig oor wat môre op hulle wag. Volgens De Bruyn het Eusa Vrydag ’n dringende hofaansoek teen Angie Motshekga, minister van basiese onderwys, ingedien om te verhoed dat skole môre oopmaak. Die saak word Dinsdag in die Noord-Gautengse hooggeregshof aangehoor. “Die datum van 1 Junie vir die heropening van skole het dan nog nie eens in die Staatskoerant verskyn nie, so, hoe kan skole wil oopmaak?” wou hy weet. Teen druktyd was dit nie bekend of Eusa toe wel hierdie hofaansoek gebring het nie. Bronagh Hammond, ’n WKOD-woordvoerder, sê daar is luidens hul kennis geen skool wat met waterprobleme sukkel nie. “Dalk in ander provinsies? Daar was skole waar die watertoevoer weens vandalisme beskadig is, maar dit sal teen Sondag (vandag) herstel wees.” Hammond sê hulle weet nie van skole waar die hele beheerraad tans in self-isolasie is nie. Sy sê die WKOD se riglyne hieroor is duidelik. As daar ’n Covid-19-geval by ’n skool was, moet die betrokkenes hulle 14 dae afsonder.