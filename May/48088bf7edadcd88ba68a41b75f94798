DIE aantal polisiebeamptes met Covid-19 het binne agt dae verdubbel. Laas Donderdag het 103 cops al positief getoets vir die corona-virus. Vrydag het Bheki Cele, minister van polisie, bekendgemaak die getal het tot 253 gestyg. "Die onsigbare vyand val ons lede aan," het Cele tydens 'n gesamentlike vergadering van die portefeuljekomitee oor polisie en die kieskomitee oor sekuriteit en justisie gesê. "Dit gaan veel donkerder word voor dit helder word. Ons hoop ons lede gaan hierdie tyd oorleef, ons hoop ons lede gaan daar wees om deel van die voorste linie te wees om die res van Suid-Afrika te beskerm." Cele sê polisiemanne sal dalk moet ophou om tussen provinsies te beweeg om hul gesondheid te beskerm. "Dinge gaan nooit weer dieselfde wees ná Covid-19 nie. Die lewe het inderdaad verander." Cele sê hy het nooit gedink kriminele sou dwelms en drank in doodskiste vervoer nie. Hy het Vrydag gesê hy het gevalle gesien waar mense oor provinsiale grense beweeg om begrafnisse by te woon, maar dan vind die polisie drank en dwelms in die doodskiste. - News24