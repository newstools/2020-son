MIKE Tyson, voormalige swaargewigbokskampioen van die wêreld, was ’n monster in die kryt, maar hy het ook ’n sagte kant waarvan bitter min mense weet. Dít het hy vir die eerste keer openhartig erken in ’n gesprek op sy podcast, Hotboxin’. Tyson sê hy het voor elke geveg gehuil – omdat hy oomblikke later “in iets sou verander waarvan hy nie hou nie”. Hy was een van die wêreld se mees gevreesde boksers. “Ja, ek het beslis voor elke geveg gehuil. Dit is maar net wie ek is, want die man wat daarna in die kryt sou klim, is iemand wat ek nie ken nie. “Ek het alles saam met my kryt toe geneem. Nie net trane nie, ook jaloesie, ’n skuldgevoel en sommer baie ander dinge.” Die 54-jarige Tyson het in 2005 die bokshandskoene opgehang. Tog berei hy deesdae geesdriftig en met oorgawe vir ’n terugkeer voor. Hy het luidens berigte ’n aanbod van £14 miljoen (sowat R293 miljoen) van die hand gewys om Wanderlei Silva in ’n geveg sonder handskoene te pak. Silva is ’n Amerikaanse martial arts-vegter met die bynaam “The Axe Murder­er”. Tyson het twee maande gelede gesê hy sal sy teenstander vir sy hertoetrede tot die kryt “binne ’n week” aankondig. Die wêreld wag egter steeds in spanning. Evander Holyfield en Riddick Bowe word as moontlike teenstanders genoem.