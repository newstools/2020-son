DIE ANC-koalisie met die Karoo Gemeenskap Party (KGP) het die DA uit die Prins Albert-munisipaliteit uitgeskop. Luidens ’n ANC-persverklaring is Goliath Lottering van die KGP die nuwe burgemeester. Die adjunkburgemeester, Suzanne Piedt, en speaker, Elsabe Maans, is albei van die ANC. Volgens die ANC-sekretaris in die Karoo, Windy Plaatjies, bring die nuwe koalisie hoop vir die munisipaliteit se inwoners. Beheer Plaatjies sê Dinsdag se raadsvergadering was ’n opvolg op die vorige vergadering op 10 Julie waar die voormalige speaker glo die meeting vertraag het. Hy sê deur middel van koalisies is die ANC nou in beheer van die hele Karoo-streek. Daylin Mitchell, DA-kiesafdelingshoof in Sentraal-Karoo, sê die KGP het inwoners die rug toegekeer toe hy sy vorige koalisie met die DA beëindig het. Hy moedig inwoners van Prins Albert aan om in volgende jaar se plaaslike verkiesings die DA ’n volstrekte meerderheid te gee.