DIE Crusaders het net te veel skietgoed vir die Highlanders in hul Superrugby Aotearoa-krag­meting in Dunedin gehad. Die tienmalige Superrugby-kampioen het met 40-20 as oorwinnaars uit die stryd getree nadat die tuisspan in die rustyd nog met 17-14 voor was. Die Crusaders het in die tweede helfte na ’n hoër rat oorgeskakel en vyf drieë teenoor die twee van die Highlanders aangeteken. Met dié bonuspuntsege het Codie Taylor (kaptein) se span tot bo-aan die Aotearoa-puntelys geskuif. Taylor het agterna gesê: “Dit was baie belangrik vir ons om die spel in die tweede helfte te verander. Druk “Ons het geweet as ons ’n bietjie meer direk in ons benadering is, sal ons die reg verdien om deur hulle te gaan. “Ons het daarna wyd gespeel en die geleenthede het gekom.” Taylor se eweknie van die Highlanders, Aaron Smith, het op sy beurt gesê: “Die Crusaders se vermoë om die bal te hou, die druk op te bou en punte aan te teken, was uiteindelik net te veel vir ons.” Puntemakers: CRUSADERS – drieë: Will Jordan (2), Tom Christie (2), Sevu Reece; doelskoppe: Richie Mo’unga (3); strafdoele: Mo’unga (3). HIGHLANDERS – drieë: Shannon Frizell, Ngane Punivai; doelskoppe: Mitchell Hunt (2); strafdoele: Hunt (2).