’N TAXI-BESTUURDER en sy assistent is Maandag omstreeks 05:00 doodgeskiet in Lusaka, Nyanga, nadat hulle van die Oos-Kaap aangekom het. Hulle is dood nadat verskeie skote op hulle gevuur is. In nog ’n taxi-verwante skietery gister in Nyanga het ’n 24-jarige taxi-bestuurder op die hoek van Sheffield- en New Eisleben-weg sy lewe verloor. Die skieters het omstreeks 05:00 losgebrand op die bestuurder van ’n Quantum-taxi. Hy is dood en twee insittendes is ernstig beseer. Gewond Vrydagaand is drie taxi-bestuurders (25, 27 en 33 jaar oud) in Philippi-Oos doodgeskiet. Twee mans (28 en 38 jaar oud) is in die skietvoorvalle gewond. Al die aanvalle word ondersoek deur die provinsiale eenheid teen georganiseerde taxi-geweld. Enige iemand met inligting oor die voorvalle kan lt.kol. Julian Tarentaal bel by 079 894 1379.