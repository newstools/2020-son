SOOS mis voor die son het Shane Meintjies 15 jaar gelede verdwyn. Hy was toe 23. Al wat hy agtergelaat het, is ’n afskrif van sy ID. Meintjies se hartseer suster Yolande (36), glo hy is in die Kaap. Yolande woon nou in Balfour Heights, oftewel Smartie Town in die Baai. “Ek het laas gehoor hy’s in Grassy Park in die Kaap,” sê Yolande huilerig. “Ek vra dat Son-lesers my asseblief help, want miskien weet hy nie hoe om my op te spoor nie omdat ons nog destyds in Cradock gebly het. Opgee “Ek wil vir hom sê ons ma en pa is dood.” Yolande sê hulle was nog jonk toe hul ma hulle opgee. Sy voeg by: “Ons kinder­jare was nie lekker nie. “Ek dink dis waarom hy weggehardloop het: om iets beters te vind. “Ek was nog jonk daai tyd en ek het gedink hy sou terugkom, maar die jare het verbygegaan en hy’s nou nog nie terug nie. “Ek bid elke minuut van die dag dat hy my sal vind of my laat weet waar hy is; dat hy lewe en iets het om te eet; dat hy warm slaap in ’n huis. “Ons het saam grootgeword; ons het baie dinge saam gedoen. Ek het nog steeds daai verlange.” Enige iemand wat weet waar Shane is, kan Yolande bel by 063 972 9055.