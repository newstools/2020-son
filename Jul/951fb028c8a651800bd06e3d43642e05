DIE wenners van Siya Kolisi se trui, Faf de Klerk se onderbroek en Rassie Erasmus se lucky wit hemp is aangekondig. Kolisi, die Springbok-kaptein, en Erasmus, SA Rugby se direkteur van rugby, het Suid-Afrikaners bedank vir die Springbokke se bydrae om geld in te samel om te help met die verligting van honger te midde van die Covid-19-pandemie. Die name van die 44 wenners is Woensdag in ’n regstreekse Facebook-uitsending bekendgemaak. Die Bokke se #Stronger­Together vir R32-12-fondsinsamelingsveldtog is verlede Vrydag op ’n hoë noot afgesluit. Altesaam 31 928 loterykaartjies is verkoop. Skenkings van nagenoeg R80 000 is ontvang. Die totale bedrag is net meer as R1,1 miljoen. Die twee liefdadigheidsorganisasies wat deel was van die projek, Gift of the Givers en FoodForward SA, het elk meer as R430 000 ontvang. Daar was ook ’n uitdaging vir skole wat aangevoer is deur Boys for Ac­tion. St. John’s College in Johannesburg is die skool wat die meeste kaartjies verkoop het. Hul prys is ’n besoek deur die Webb Ellis Cup. Erasmus, wat die Bokke tot glorie afgerig het vir die World Cup in 2019 in Japan, het gesê: “Ons het Suid-Afrikaners gevra om die Springbokke te help geld insamel vir armoedeverligting. Ek is baie trots op wat ons met hierdie veldtog bereik het. Die spelers het ook nie gehuiwer toe ek hulle vra om van hul gewaardeerde persoonlike World Cup-items te skenk nie.” Verwoestend Kolisi het gesê die Springbokke en die mense wat ’n bydrae tot die fonds gemaak het, sal sorg dat minder mense met ’n leë maag gaan slaap. “Die maatskaplike en ekonomiese impak van die pandemie is in baie van ons gemeenskappe verwoestend. “Baie mense is werkloos en sukkel met kos,” het Kolisi verduidelik.