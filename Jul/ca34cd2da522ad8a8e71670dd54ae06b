Die Indiese krieketspan sal gehoor moet gee aan Australië se behoefte dat spelers vir 14 dae in kwarantyn moet gaan tydens hul aankoms vir ’n toetsreeks in Desember. Die eerste toets tussen dié lande begin op 3 Desember. Sourav Ganguly, uitvoerende hoof van die Indiese krieketbeheerligaam (BCCI), sê hy het egter gehoop dat die kwarantyn-tydperk verminder sal word voor die eerste toets. Die Australiese regering verwag dat alle internasionale reisigers in afsondering by vasgestelde hotelle vir kwarantyn gaan, weens die Covid-19-pandemie. Nick Hockley, Krieket Australië se waarnemende uitvoerende hoof, het gesê die kanse is maar skraal dat Indië se spelers ’n korter tydperk in kwarantyn gaan deurbring. “Dit is wydbekend en onwaarskynlik dat die beperkings op internasionale reis al gelig sal wees teen die tyd wat Indië in ons land aankom,” het Hockley tydens ’n videokonferensie aan joernaliste gesê. "Ons sal seker maak dat daar gedurende daardie kwarantyn-tydperk die beste oefengeriewe vir die spelers beskikbaar gaan wees, en dat hulle voorbereiding vir wedstryde so goed as moontlik gedoen kan word. Hockley sê die reeks tussen Engeland en die Wes-Indiese Eilande word met valkoë deur die Australiese beheerliggaan dopgehou as rigtingwyser vir Indië se beplande besoek. Die reeks tussen die Engelse en Windies het tot dusver grootliks sonder haakplekke verloop. Behalwe toe Jofra Archer laas week die protokol vir biologiese veiligheid verbeer het deur na sy huis in Hove te reis. Die Adelaide Oval, wat sy eie hotel het, word deur Krieket Australië as die geskikte plek beskou vir die Indiese span om hul voorbereiding gedurende kwarantyn te doen.