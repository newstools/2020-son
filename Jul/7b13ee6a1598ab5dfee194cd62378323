TWEE mediese kundiges, wat ook deel van die ministeriële advieskomitee  is, het hul kommer uitgespreek oor die terugkeer van die verbod op drankverkope. Hulle meen die regering moet met ’n meer omvattende plan vorendag kom om die styging in Covid-19-infeksies te bestuur. Pres. Cyril Ramaphosa het Sondagaand aangekondig dat die drankverbod met onmiddellike effek weer in werking sal tree. Dr. Angelique Coetzee, president van die Suid-Afrikaanse Mediese Vereniging (SAMV), sê aan News24 die verbod op drankverkope gaan ’n impak op werkers se lewens het en dat 'n beter plan opgestel moet word. Terwyl die verbod moontlik nodig sou wees, het Coetzee gesê die regering kan na maatreëls kyk wat nie so streng is nie. Coetzee sê die SAMV vra nou al vir ’n geruime tyd vir ’n curfew, maar meen dat die een wat Ramaphosa Sondag aangekondig het, te laat begin en te vroeg eindig om doeltreffend te wees. Prof. Francois Venter, hoof van die Ezintsha-eenheid vir gesondheid aan die Universiteit van die Witwatersrand, sê daar is meer kreatiewe maniere, anders as die drankverbod, om die druk op die gesondheidsorgstelsel te verlig. Venter sê hoewel ’n argument gemaak kan word om alkohol in provinsies soos Gauteng te verbied, daar geen rede is dat die verbod moet geld in gebiede waar Covid-19-infeksies nie so hoog is nie, aangesien gesondheidsorgstelsels in sulke gebiede onder minder druk is. - News24 