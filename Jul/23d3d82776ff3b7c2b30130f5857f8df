LEICESTER City se manager, Brendan Rodgers, doen ’n beroep op sy span om meer staal te toon om hul doelwitte te bereik en die seisoen goed af te sluit. Rodgers se kommer volg nadat die Foxes se tjank met 1-4 afgetrap is deur die relegasie-bedreigde Bournemouth. Dit was Sondag in ’n Premierliga-wedstryd in die Vitality Stadium. Leicester, wat die vierde en laaste Champions League-posisie beklee, het net een van sy vorige ses ligawedstryde gewen sedert die seisoen hervat is ná die onderbreking weens die corona-virus. “Dis nie ’n happy kleedkamer nie en dit moet ook nie wees nie,” het Rodgers afgehaal laat hoor. “Dis nie aanvaarbaar nie. Op dié vlak is sulke vertonings nie goed genoeg nie, veral nie nadat ons so hard gewerk het om ons in hierdie posisie te kry nie.” Met drie rondes van wedstryde oor het City gister teen druktyd ’n voorsprong van een punt oor die vyfde geplaaste Manchester United geniet. United jaag ook nog ’n Champions League-plek en het gisteraand teen South­ampton te staan gekom. City het Donderdag nog ’n massiewe uitdaging wanneer hy Sheffield United in die King Power Stadium verwelkom. Sheffield is onoorwonne in sy vorige vier wedstryde. Hy het die gedugte Chelsea, Tottenham en Wolves afgeslag. “Dié stryd teen Sheffield gaan beslis ’n groot toets van ons karakter wees,” erken Rodgers. “Ons sal hoër vlakke van fisieke en geestelike vernuf moet toon. Dit gaan regtig ’n groot toets vir ons wees. “Ons het vroeër in die seisoen op Bramall Lane ’n goeie uitslag vermag. Ons sal nou weer ons staal moet toon en die werk doen,” aldus Rodgers. – Reuters