DIT is ’n vreemde uitslag wanneer ’n wedstryd ná 90 minute se spel steeds gelykop eindig. Só het Liam Wright, kaptein van die Reds, Vrydag se Superrugby AU-kragmeting met die Rebels kort ná die einde van die stryd opgesom. Die stryd het ná 10 minute ekstra tyd met 18-18 gelykop geëindig. Dit was veronderstel om ’n tuiswedstryd vir die Rebels te wees, maar hulle is onbepaald uit Melbourne gedwing nadat Covid-gevalle daar toegeneem het. Die game het dus in die Brookvale Oval in Sydney plaasgevind – die tuisveld van Manly. Die Rebels het basies die game weggesmyt. Hulle was met die rustyd met 6-0 voor. Die span van Melbourne het ’n gerieflike voorsprong van 10 punte gehad met vyf minute normale speeltyd oor. “Die Rebels was vanaand baie goed. Hulle het ons behoorlik aangevat. Uiteindelik kon ons nie van mekaar geskei word nie,” sê Wright. ’n Drie in die doodsnikke deur Alex Mafi het die telling ná 80 minute se spel gelykop gemaak. Ingevolge die nuwe reëls van die kompetisie moes daar toe twee helftes van vyf minute gespeel word. Bryce Hegarty het ’n gulde geleentheid verspeel om die Reds se held te word met ’n reuse-strafskop van 50 m. Ongelukkig vir die span van Brisbane was Hegarty se skop nie in die kol nie. Dane Haylett-Petty, kaptein van die Rebels, het erken sy span het die game weggegooi. “Ons het dié een laat glip,” het hy gesê. “Ek dink ons ??het vroeg beheer gehad en ons het nie genoeg van ons geleenthede aangegryp nie. Dit het teen die einde in ’n hewige stryd ontaard.” Die Rebels het nou ’n nederlaag en ’n gelykop uitslag agter die blad nadat hulle laas week teen die Brumbies verloor het. Die Reds bly onoorwonne ná laas week se oorwinning oor die Waratahs. REBELS – drieë: Reece­ Hodge, Billy Meakes, doelskop: Matt Toomua, strafdoele: Toomua (2). REDS – drieë: Filipo Daugunu, Alex Mafi, doelskop: James O’Connor, strafdoele: O’Connor (2).