AS JY bloed skenk en gewonder het hoe die proses gaan verloop tydens die pandemie, het ons net die regte raad vir jou. Die Wes-Kaapse Bloeddiens (WKBD) verskaf belangrike inligting daaroor. Die WKBD wil skenkers graag verseker dat bloedskenking ’n veilige en steriele prosedure is. Volgens die webwerf  welstand.solidariteit.co.za kan die corona-virus nie deur ’n bloedoortapping oorgedra word nie. Dis omdat respiratoriese virusse in die algemeen nie daarvoor bekend is dat hulle deur bloedskenking of -oortapping oorgedra kan word nie. ) Kan jy ná die nasionale inperking steeds bloed skenk? Die vraag na bloed hou nooit op nie. Om te reis om bloed te skenk word tydens die nasionale inperking as noodsaaklike reis beskou. Ons moedig skenkers aan om aan te hou om lewens daardeur te red. ) Wat doen die WKBD vir skenkers se veiligheid? Kliniekpersoneel het nog altyd ’n hoë vlak van hand­higiëne gehandhaaf. Die personeel sanitise gereeld hul hande met seep en water. Dis benewens dat hulle hand sanitiser gebruik voor en ná elke sessie met ’n skenker. Hand sanitiser is vrylik beskikbaar vir bloedskenkers en personeel vir gebruik by bloedskenkingsklinieke. Alle skenkers moet hul hande sanitise voordat hulle ’n kliniek binnegaan. Die personeel het opdrag om kontak te vermy met mense wat siek is en om tuis te bly as hulle self siek sou begin voel. ) Dra personeel en skenkers gesigmaskers? Die personeel dra verpligte persoonlike beskermingstoerusting soos gesigmaskers. Personeel, veral dié wat kontak het met skenkers ten tyde van Covid-19-sifting, vingerprik-toetsing en bloedinvordering, is voorsien van maskers en skerms om hul neus en mond te bedek. Alle skenkers moet ’n gesigmasker dra wanneer hulle bloed skenk. ) Word mense met ’n risiko van Covid-19 steeds toegelaat om te skenk? Nee. Bestaande maatreëls vir roetine-skenkergesondheid verbied dat individue met kliniese respiratoriese infeksies bloed skenk. Bloedskenkers moet op die dag van skenking gesond wees en moet vry wees van alle risikofaktore wat in die bloedskenkervraelys nagegaan word. ) Wag eers 28 dae. Moenie bloed skenk binne vier weke nadat jy van ’n internasionale reis af teruggekom het nie. Wag ook vier weke ná jou laaste kontak met ’n persoon by wie Covid-19 gediagnoseer is of wat vermoedelik Covid-19 het. Wag ook vier weke as jy self siek was en herstel het. ) Kan Covid-19 deur ’n bloedoortapping oorgedra word? Daar is tans geen redes om te vermoed dat die corona-virus deur bloedoortappings kan versprei nie. Dié vermoede word gegrond op die feit dat respiratoriese virusse in die algemeen nie daarvoor bekend is dat hulle deur bloedoortappings oorgedra word nie. Daar is ook geen aangetekende gevalle daarvan dat die corona-virus deur bloedoortappings oorgedra is nie. ) Word my bloed vir Covid-19 getoets? Die WKBD toets nie vir die corona-virus (Covid-19) nie. Diagnostiese toetse vir Covid-19 word nie op bloed uitgevoer nie, maar op keeldeppers en speekselmonsters. As jy sleg voel of kliniese simptome van besmetting toon (koors, hoes, loopneus, seer keel en kortasemheid), gaan soek asseblief mediese raad of kontak die NIOS-blitslyn by 0800 029 999. ) Wat moet ek doen as Covid-19 by my gediagnoseer word nadat ek bloed geskenk het? As jy simptome van die corona-virus toon binne 28 dae nadat jy bloed geskenk het, kontak die WKBD se personeel dringend by 021 507 6319, 021 507 6320 of 021 507 6329.