ROBERTSON. – “Hy het geleef vir sy gemeenskap en was ’n baie nederige man.” Met hierdie woorde is ’n huldeblyk Vrydag gelewer aan die ontslape mayor van Robertson, Henry Jansen. Alles aan sy begrafnis was anders. Dit het net weer die tragedie van die tye onderstreep en dat selfs ’n vaarwel aan ’n geliefde burgemeester op sy begrafnis die knie moet buig voor die wêreldwye Covid-19-pandemie. Jansen het sy stryd teen Covid-19 in ’n hospitaal in Worcester verloor. Die handjievol toegelate rougangers het ná sy uur lange begrafnisdiens net met groot lof van Jansen gepraat. Net 50 mens is toegelaat om die diens in die VGK by te woon. Covid-19-regulasies is streng gehandhaaf en elkeen is eers gescan. Almal moes deeglik hande was en hulle is gesanitise. Elkeen wat die begrafnis bygewoon het, is op die naamlys afgemerk. Ongenooides het volgens die regulasies vir sosiale distansiëring hul laaste eer buite die kerk betoon aan die groot en geliefde seder wat geval het. Inwoners hier meen só ’n begrafnis ontstel selfs meer en verskerp die tragedie vir die naasbestaandes. Almal praat met lof van Jansen. Die groot man was ’n opregte mense-mens wat werklik vir sy medemens en die breë gemeenskap omgegee het, sê hulle. Jannie Beukman sê hy en Jansen was van kindsbeen af tjommies. “Ons het destyds op die plaas as klonge saam voetbal gespeel,” vertel Beukman hartseer. “Ons was nog nat agter die ore en het op daai harde grond gespeel.” Dawie Adendorff, wat die huldeblyk op die diens ge­lewer het, sê Jansen het voluit vir sy gemeenskap geleef. Hy’t Jansen ook bestempel as ’n man wat als in sy vermoë gedoen het om die breë gemeenskap met sy behoeftes te help. “Behuising was een van Jansen se prioriteite,” sê Adendorff. “Hy wou sien dat mense in ordentlike huise woon en was aktief betrokke by daardie projekte.” Ná die kerkdiens het die mini-stoet na die begraafplaas beweeg. Dáár is ’n maksimum van net 14 mense langs die oop graf toegelaat. Jansen se vrou, Georgina, was in trane terwyl sy by die graf gesit het. Jansen se kinders was net so diep emosioneel terwyl die kis eensaam in die graf gesak het. Die familie het in die huldeblyk gevra dat mense Jansen moet onthou soos hy was. Son verneem dat ’n op­volger Jansen se pos binnekort sal vul.