’N WERKNEMER by ’n Shopfit-winkel wat in die loop van twee jaar R2 miljoen by die franchise gesteel het, het dié week in die Baaise handelshof ’n tronkvonnis van 12 jaar gekry. Jaco Scheepers (43) se streng vonnis kom ’n dag nadat hy skuldig bevind is aan bedrog van R2,038 miljoen. Die geld is oorgeplaas in die bankrekening van M&M Industries, ’n fiktiewe verskaffer wat Scheepers op Shopfit se ledger geskep het. Scheepers het dié rekening vanaf Maart 2017 tot April 2019 gebruik, sê die Nasionale Vervolgingsgesag (NVG) in ’n verklaring. Landdros Johannes Claassen het met vonnisoplegging gesê die misdaad is ernstig en het ’n rampspoedige impak op die maatskappy en sy werknemers gehad. Anelisa Ngcakani, NVG-woordvoerder, sê Scheepers het vanaf 2017 tot 2019 as finansiële administrateur by Stevo Import and Distribution Agen­cies gewerk. Toegang Ngcakani sê dié firma gebaseer in Port Elizabeth het sake gedoen as Shopfit. Scheepers se pligte was om betalings aan Shopfit se verskaffers te administreer. Sy sê die maatskappy het ’n rekening by Nedbank gehad. Scheepers het gemagtigde toegang tot dié rekening gehad omdat hy via EFTs betalings aan verskaffers behartig het. Volgens haar het hy vanaf 2017 tot 2019 verskeie betalings via EFT aan M&M Industries gemaak. Sy sê hy het voorts ’n Absa-bankrekening oopgemaak wat hy gekoppel het aan M&M Industries, wat hy op die maatskappy se stelsel gelaai het vir payment. Volgens haar was hy die enigste tekengemagtigde van die Absa-rekening. Ngcakani sê Leigh-Anne Pillay-Selahle, senior staatsaanklaer, het die misdaad as ’n “beplande en doelbewuste oortreding” beskryf.