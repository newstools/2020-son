HULLE sanitise nou meer as ooit en hou by hul daaglikse immune boosters. Dis die Africas­ van Eersterivier wat Covid-19 op sy plek gesit het. Shireen Africa (38) en twee van haar kinders, Sabella du Plessis (21) en Liam (10 maande), kan spog met die titel Covid survivors. Africa, ’n ma van drie, vertel dat sy en die twee kinders op 4 Junie gehoor het hulle is positief. “Ons het ons op 2 Junie laat toets. Voor dit het Sabella en Liam koors gehad. Liam se magie het ook vir ’n paar dae aaneen gewerk.” Maar dit was ’n oproep van Africa se vriendin wat haar laat besluit het om haar en haar hele gesin te laat toets. “Sy het die Maandag voor die 2de gebel. Sy het gesê ek moenie panic nie, maar sy’s positief getoets vir Covid-19. Teen daardie tyd het ook al ’n krapperige keel gehad en by tye ’n kopseer.” Africa se man, Brent, en hul ander seun (10), haar bejaarde pa en sy vrou wat ook by hulle woon, het nie die virus onder lede gehad nie. “Ek was baie bekommerd oor veral my pa omdat hy al 65 is en aan hoë bloeddruk ly, maar hy was fine. Wat ook vir my snaaks was, was dat my man nie die virus gehad het nie.” Sy sê sy het deur die hele journey gehoop en bid hul simptome moet net nie erger word nie. “My baba het nog vir die volgende paar dae maagwerkings gehad en sy boudjies was al rou, maar dit was die ergste. “Verder het ons almal baie slym gehad, maar die medikasie wat ons oor die toonbank gekoop het, het hiervoor gehelp.” Sy sê van die begin van die pandemie af het hulle hul immuunstelsels met vitamiene versterk. “Ons het ook gereeld warm suurlemoenwater gedrink. Toe ons positief getoets is, het ons elke dag dié water gesluk.” Behalwe hiervoor, het hulle ook die ou griep-gatskoppers Med-Lemon­ en Disprin gedrink. Hulle het vir twee weke ná die uitslag in isolasie gebly. Stigma “Vyf dae voor die tydperk om was, het ek al soos my ou self gevoel en geweet ek is gesond. “Liam en Sabella was ook al gesond, maar ons het gehou by die tydperk.” Sy sê die stigma wat aan die virus gekoppel is, is erger as die siekte self. “Mense jump behoorlik weg van jou af as hulle hoor jy het die virus onder lede gehad. “Ek verstaan dat mense bang is, maar dié houding maak steeds seer. As jy iemand ken wat positief getoets is vir Covid-19, moet hulle nie verder sleg laat voel deur hulle anders te behandel nie. “Hulle need net support. Wees liewer daar vir hulle. “Koop groceries of vitamiene as jy kan. Staan hulle by, hulle voel al klaar so verlore.” Volgens haar is daar ook nog baie ignorance onder die mense. “Daar is nog baie wat glo die virus is ’n mite. Ander meen weer hulle kan dit nie kry nie. “Enigeen kan dit kry, maar dit hoef nie ’n doodsvonnis te wees nie. As my 10 maande oue baba dit kon beat, kan enigeen.” Haar wenresep teen die virus: “Boost, boost, boost. Bly positief en volg Covid-19 protocols. “Ons het ’n ekstra set masks en sanitiser in die kar net in geval ons vergeet. Onthou ook, as jy dit kry, is dit God se wil en alles gebeur met ’n doel.”