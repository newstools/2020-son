SOKKERENTOESIASTE kon wraggies nie vir meer gevra het in vanjaar se FA Cup nie Dis omdat vier van dié prestige­ryke Engelse bekerreeks se mees suksesvolle spanne swaarde kruis. In die eerste semi môre pak die reeks se suksesvolste span, Arsenal (13 titels), die gevreesde en sterbelaaide span van Manchester City (5 titels). Op papier kan dit dalk soos ’n mismatch lyk, maar dié kompetisie het reeds bewys dat ’n bekerstryd die speelveld behoorlik gelykmaak. Dis ook omdat die Gunners se romanse met die FA Cup second to none is. Boonop het Mikel Arteta (bestuurder) se span die regte medisyne gekry voor môre se eerste semi in die Wembley-stadion. Dis toe die Gunners die nuwe Premierliga-kampioen, Liverpool, Woensdag tydens ’n liga-stryd in die Emirates oorrompel het – met ’n jongspan en sonder die dienste van sy sterspeler, Mezut Özil. Dit gaan interessant wees om te sien of Arteta wel sy Duitse talisman gaan kies vir die halfeind. As Özil nie gekies sal word nie, beteken dit ook nie dat Pep Guardiola (bestuurder) se City-span te gerus kan wees nie. Dis g’n geheim dat die Spanjaard wraak en titels jag nadat City sy ligakroon aan Liverpool moes afstaan nie, veral op die manier hoe hy onttroon is. City is ook nog op koers om ’n moontlike treble te wen nadat hy reeds die League Cup gewen het. Dan is daar ook nog moontlike sukses in die Champions League. Net so sal City se aartsvyand, Manchester United (12 titels), ook verwag om sy kloue op die trofee te kry. As Olé Gunnar Solskjær (bestuurder) se span dit vanjaar regkry, sal hy ook Arsenal se rekord van 13 titels ewenaar. Dus kan United se fans verwag dat die Red Devils se vurke behoorlik geslyp sal wees wanneer hulle Chelsea Sondag ook in die Wembley-stadion pak. Chelsea, onder die klub se Frank Lampard (bestuurder), word ook gedryf deur sukses – veral in sy speeldae vir die Blues. Chelsea het die titel reeds agt keer gewen, vier van hulle saam met Lampard.