DRIE swart krieketspelers moes dreig om die Suid-Afrikaanse World Cup-span in 1992 te verlaat sodat een van hulle ten minste speelkans kon kry in dié vierjaarlikse skouspel. Faiek Davids het dié geheim van die Proteas se deelname aan die 1992-toernooi in Australië en Nieu-Seeland aan Son op Sondag onthul. Davids (55), hulpafrigter van die Cape Cobras, se onthullings kom in reaksie op die voormalige internasionale spelers Michael Holding en Ashwell Prince se kommentaar oor rassisme en ongelykheid. Davids meen swart administrateurs kon destyds meer gedoen het om aan swart spelers geleenthede te gee. Henry was 40 toe hy in die World Cup sy internasionale debuut teen Sri Lanka maak – die enigste stryd waarin hy in die WB sou speel. En, dit was net te danke aan sy, Davids en Yaseen Begg se dreigement om eerder op ’n vlug huis toe te klim. Dít ten spyte daarvan dat die blaaie in daai toernooi ’n draaibouler soos Henry sou bevoordeel.. Davids en Begg is as ontwikkelingsspelers gekies terwyl Henry in die groep van 14 spelers was. Davids, ’n voormalige all-rounder van die Westelike Provinsie, vertel: “Kyk, ek glo nie hulle was van plan om hom te kies nie. Ons het toe gesê ons wil liewer huis toe gaan as Omar nie gaan speel nie. “Toe kies hulle hom vir die Sri Lanka game. Dit was kort voor die referendum en hulle moes toe vir Steve Tshwete inroep om die situasie te beredder. “Ek dink ons administrateurs het destyds gefouteer deur toe te laat dat ons gekies was om te toer, maar nooit kon speel nie. “Ek was byvoorbeeld maande voor die World Cup vir die toer na Indië gekies as een van vier ontwikkelingspelers. Die ander drie was Hussein Manack, Hansie Cronjé en Derek Crookes.” Cronjé is drie maande nadat hy saam met die ander drie geoormerk is, vir die 1992-skouspel gekies, terwyl Crookes tussen 1994 en 2000 in 32 ODI’s vir SA gespeel het. Davids en Manack het ná die WB na SA teruggekeer, maar moes hoofsaaklik in die B-afdeling van provinsiale krieket onder die vaandel van die nuwe verenigde krieketraad se kompetisies speel. Hulle sou nooit hul land verteenwoordig nie. “Ons het destyds ’n geleentheid verbrou deur te sê, oukei, ons kan verenig, maar nie net in die raadsale nie – op die veld ook. “Ons kon maklik vier of vyf spelers destyds in die span gehad het. Daar was baie manne wat goed genoeg was om internasionale krieket te speel. Maar ons was op neergekyk en nooit as goed genoeg geag nie. Dit was asof hulle gedink het ons kan nie die game speel nie. “Ons administrateurs moes destyds al hul voet neergesit het, dan sou ons nie nou nog hieroor gepraat het nie,” sê ’n emosionele Davids. Dit sou drie jaar vat voordat Paul Adams, ook ’n Kaapse draaibouler, die volgende swart speler sou word om vir die Proteas te speel. “Ons was totaal uitgesluit,” gaan Davids passievol voort. “Mense soos Mike Proctor (afrigter) of Allan Jordaan (spanbestuurder) het nooit eens die moeite gedoen om gesprekke met ons te hê nie. Nie eens Kepler (Wessels) die kaptein nie. “Almal se verskoning was altyd dat ons nie reg was vir internasionale krieket nie, maar wie was? Miskien net Kepler Wessels – hy het voor dit vir Australië gespeel. “Om dit as ’n internasionale speler te maak, moet jy die ondersteuning van die afrigters, keurders, media ensovoorts het. As almal jou gaan laat glo dat jy nie daar hoort nie, gaan jy definitief faal as speler. Ons is op soveel subtiele maniere onwelkom en nie goed genoeg nie laat voel.”