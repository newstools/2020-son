EDDIE Jones het ’n beroep op die wetgewers van rugby gemaak om maatreëls in te stel om die spel vinniger te maak. Die afrigter van Engeland glo die game moet bespoedig word sodat spelers vinniger uitgeput in ’n game kan raak. Hy glo ook die getal toegelate plaasvervangers in wedstryde moet van agt na ses verminder word. Jones sê tyd word gemors deur beslissings na die TV-skeidsregter (TMO) te verwys. Hy meen al die debatte met skeidsregters oor beslissings verleng net die onderbrekings in die spel en dit verhinder dat die spelers moeg word. Spelers kry baie kanse om te rus, sê Jones, en dit verminder die kanse vir spanne om laat in ’n game suksesvol aan te val. Hy het aan die Britse media gesê: “Ons het moegheid uit die spel gehaal. “Behalwe dat ons die plaasvervangers na agt vermeerder het, vertraag dit ook die spel wanneer spelers vir harsingskudding in games getoets moet word. “Die TV-skeidsregter is boonop nou ook baie meer betrokke en skeidsregters word aangemoedig om meer oor beslissings te praat.” Jones voel die sport begin stadig maar seker lyk soos Amerikaanse voetbal (NFL), waarin die spel gereeld gestop word. “Die spelers moet moeg raak. Dit sal meer geleent­hede op die aanval skep, anders sal ons soos die NFL word. “Ek stel voor plaasvervangers moet na ses verminder word en ek wil hê skeidsregters moet ’n beslissing gee en aangaan met die spel. “Ons moet ’n manier vind om die TMO se beslissings te bespoedig. “Kyk net Rugby League in Australië. Daar word beslissing vinnig gemaak. “Die ref kyk net een of twee keer, dan weet hy of ’n drie toegeken kan word.”