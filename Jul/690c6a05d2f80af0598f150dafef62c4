DIE Suid-Afrikaanse Instituut vir Dwelmvrye Sport (Saids) het die voormalige Springbok- en Sharks-haker Chiliboy Ralepelle vir agt jaar uit alle vorme van rugby geskors. Ralepelle (33) het in Januarie 2019 postief getoets vir die verbode middel Zeranol. Hy het die postiewe toets uitgedaag en saam met sy regspan sy weergawe van wat tot sy postiewe toets kon bygedra het aan 'n tirbunaal verduidelik. Die verhoor is verskeie kere uitgestel en gehou oor 'n periode van ses maande. Die paneel het 'n beslissing geneem gebaseer op die meriete van die saak en Ralepelle skuldig bevind vir die gebruik van 'n verbode middel. Ralepelle het al op twee vorige kere positief getoets vir verbode middels. Hy het toe nog oorsee gespeel. Sy positiewe toets vir Zeranol is sy derde oortreding in 'n bestek van 10 jaar van beroepsrugby speel. In die geval van sy eerste oorteding was Ralepelle net 'n waarskuwing gegee nadat daar bevind is dat hy onwetend 'n verbode middel ingeneem het. Ralepelle sal eers in 2027 weer 'n terugkeer tot rugby kan maak, maar dit is hoogs onwaarskynlik dat hy teen daai tyd nog gaan speel. Daar is reeds verelde jaar aangedui dat Ralepelle sy uittrede aan alle vorme van rugby sou aankondig, as dit nie vir die postiewe toets was nie.