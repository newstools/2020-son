DIE regering van die deelstaat Queensland in Australië het toestemming gegee dat 16 000 toeskouers op 26 Augustus ’n boksgeveg in Townsville kan bywoon. Dís wanneer die voormalige WBO-weltergewigkampioen Jeff Horn en Tim Tszyu, die sewende aanspraakmaker op die IBF se ligmiddelgewigtitel, mekaar pak. Die toegewing deur die Queensland-base sal Suid-Afrika se promotor Rodney Berman geel maak van jaloesie. Sy boksers is sedert Maart steeds agter slot en grendel. Horn, wat 20 van sy 23 gevegte gewen het, het aan World of Boxing gesê: “Ek kan nie vir jou sê hoe gelukkig ek is nie. Om uiteindelik te weet daar is ’n datum vir my geveg en dat ek voor ’n volgepakte stadion voor my tuisskare sal boks, is eenvoudig net fantasties. “Ek glo ook die geveg sal help om Queensland – en veral Noord-Queensland – se ekonomie ’n hupstoot te gee.” Tszyu, ook ’n Aussie, is ná 15 gevegte onoorwonne. Hy sê hy is “sommer baie opgewonde” oor die geveg. “My pa het voor ’n volgepakte Townsville Stadium geboks en daarom is dié geveg vir my ’n baie groot eer. “Ek gaan my alles gee om vir almal ’n great show aan te bied.”