“DIS tyd dat ons mans uitpraat. Dis tyd dat ons aan die slagoffer dink en nie ons fokus op reputation sit nie.” Met dié woorde het die omroeper Trevor “Sister­” Davids mans gemaan om hulle teen geslagsgebaseerde geweld uit te spreek. Davids vertel dat hy deur ’n klomp emosies gegaan het toe hy die nuus hoor oor die musikant wat oor die naweek gearresteer is. Son het berig oor die man (48), wat Maandag die eerste keer in die Blue Downs-landdroshof voorgekom het op klagte van verkragting, onsedelike aanranding en grooming. Die beskuldigde, van Kuilsrivier, is op R1 000 borgtog vrygelaat nadat hy die hof ingelig het dat hy net R7 000 per maand verdien. Luidens die klag teen die beskuldigde het hy ’n man (21) vanaf die ouderdom van 14 geteister. Die vermeende slagoffer het sy stilte verbreek nadat hy self pa geword het. Davids ken die beskuldigde in ’n professionele hoedanigheid. Hy sê: “Laat ek dit só stel: Daar is mense wat geweet het, maar nie geweet hoe om dit aan te spreek nie. “Hulle was bang hulle sou gemarginaliseer word in die bedryf. Dis dieselfde mense wat ’n inkomste moes verdien.” Davids vertel: “Ek was confused, teleurgesteld, sad en kwaad omdat ek nie geweet nie. Ek sou dit nie stil gehou het nie.” Verklaring Hy sê: “Die houding van ‘dis nie my besigheid nie’ moet tot ’n einde kom.” Intussen het ander kuns­tenaars hul stilte in die sosiale media verbreek. Sommige beweer die musiek-maestro het hulle ook onsedelik aangerand. Die maestro se band het ’n verklaring op Facebook gesit en gesê hulle is geskok oor die nuus. Die beskuldigde sal weer op 30 Oktober voorkom.