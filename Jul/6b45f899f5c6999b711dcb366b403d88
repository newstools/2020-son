OLE Gunner Solskjær is nie te veel gepla met Maandagaand se gelykop uitslag teen Southampton nie. Volgens die manager van Manchester United bly daar nog oorgenoeg kanse oor vir die Red Devils om te bepaal in watter Europese kompetisie - al dan nie – hulle volgende seisoen gaan speel. Maandag se uitslag van 2-2 beteken United bly in die vyfde plek op die punteleer – die kans om tot derde te klim is vir eers daarmee heen nadat Southampton in die 96ste minuut die gelykmaker aangeteken het. United en Leicester City het nou albei 59 punte, maar Leicester se beter doeleverskil verseker vir hom die vierde plek. Chelsea (derde) het voor gister se wedstryd teen Norwich City 60 punte gehad. Die uitslag van dié wedstryd was teen druktyd nog onbekend. Solskjær het aan The Sun gesê: “Kyk, ons het tot dusver ’n goeie veldtog gehad, maar ons sal nooit net met die gedagte opdaag dat ’n sege­ vanselfsprekend is nie. “Die volgende drie stryde gaan taai wees. Ons het geweet vandag se stryd gaan taai wees. Ons het geweet Southampton gaan positiewe sokker speel en ongelukkig het ’n goeie stryd nie ’n wenner opgelewer nie.” Solskjær voel sy span het kanse gehad om meer doele aan te teken, maar kon net nie daarop kapitaliseer nie. Hy het wel die doele deur Marcus Rashford en Anthony Martial as briljant bestempel. Solskjær sê vir hul laaste drie wedstryde gaan daar nie veel gekyk word na wat ander spanne doen in die wedloop om dié seisoen onder die voorste vier spanne te eindig nie. Hy het gesê: “Ek dink nie daar is van my spelers wat Chelsea se vertoning van die naweek in ag geneem het nie – glad nie. Dit is maar net hoe dinge in sokker gaan. Ons almal speel teen dieselfde spanne en ons almal het 38 matches in ’n seisoen en dinge sal hulself aan die einde van die dag uitwerk. “Jy verdien die posisie wat jy aan die einde van die seisoen kry.”