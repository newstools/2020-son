’N GEMEENSKAPSLEIER in Grabouw meen skole moet dringend sluit nadat ’n matriekleerder van die Hoërskool Groenberg positief getoets is vir Covid-19. John Michels moes oor die naweek omtrent rondspring om Merlin Hamman (18) in isolasie te plaas oor sy nie tuis kon isoleer nie. Sy het ’n paar dae gelede haar uitslag ontvang. Dis nog nie duidelik waar sy die virus opgedoen het nie. Haar oupa is ’n chroniese pasiënt, wat beteken hy is ’n hoërisiko-geval indien hy in aanraking met die virus sou kom. Volgens Merlin se ma, Charmaine Hamman, is alles vir hulle baie stresvol en dit voel nog onwerklik. Charmaine sê: “Ek het dit aanvaar en bid net dat my dogter dit sal oorwin. “Ons was ook weg vir toetse oor ons in kontak met haar was, maar ons voel nie siek nie.” Michels sê hy is baie trots op Merlin, wat ingestem het om by die Houw Hoek Hotel in isolasie te bly, weg van haar familie af. Hieroor sê hy: “Hierdie meisie se situasie onderstreep die krisis en gevaar wat die oopmaak van die skole vir ons gemeenskappe beteken. “Sy het ’n oupa wat chronies is en omdat sy positief is, is dit lewensgevaarlik vir hom. Kinders sal dalk nie sterf van die virus nie, maar hulle gaan dit indra by hul huise waar ander is wat wel hoërisiko-mense is. “Skole moet dadelik toegemaak word. In Grabouw alleen sit jy met ’n situasie waar 3 000 mense op die rekords van die daghospitaal is. “Dit is benewens diegene wat chroniese kwale het, maar nog nie deur ’n dokter ondersoek is nie. “Daar is ook nog sowat 4 000 senior burgers wat oor 65 is in Grabouw. In omtrent ál die wonings waar hierdie mense woon, is daar skoolkinders in die huis. “Hierdie meisie was grootmoedig en het my gekontak en gevra ek moet reël dat sy in isolasie geplaas word vir die veiligheid van haar oupa en ander familielede. “Dis hartseer dat ons nou met ’n jong meisie moet sit wat die trauma van hierdie virus sonder haar familie moet hanteer.”