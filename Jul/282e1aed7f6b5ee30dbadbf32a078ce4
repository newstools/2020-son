INWONERS van Eindhoven in Delft is geskok nadat ’n pasgebore babaseuntjie se lyk Vrydag in ’n stormwaterpyp tussen vullis gevind is. Munisipale werkers het omstreeks 11:00 die gru-ontdekking gemaak. Hulle was besig om ’n pyp op die oop veld langs Eindhovenstraat skoon te maak toe hulle op die kind afkom. Die werkers het die polisie wat in die gebied besig was om patrolliedienste te doen, afgetrek en ingelig oor die vonds. Die plek is dadelik deur die beamptes van Delft-polisie afgesper. "Ons het die polisielint gesien en geweet iets het daar gebeur. Maar ons het nie verwag dat daar weer ’n baba gedump is nie," vertel een inwoner. Volgens die inwoners is dit nie die eerste keer dat ’n fetus in die pyp gevind word nie. Kapt. FC van Wyk, ’n polisiewoordvoerder, het bevestig dat ’n fetus Vrydagoggend ontdek is. "Ons het ’n nadoodse ondersoek geopen. Niemand is nog in hegtenis geneem nie." Enigeen met inligting kan die Delft-polisie by 021 954 9011 of 082 522 2036 bel.