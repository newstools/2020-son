DIE Gautengse LUR van gesondheid, Bandile Masuku, sê die drankverbod gaan baie help om die verspreiding van die corona-virus te verminder. Masuku sê die provinsie se getalle begin daal en dat alles gedoen sal word om die sterftesyfer, wat steeds groot kommer wek, te verminder. Volgens Masuku kry die provinsie daagliks tussen 4 800 en 5 000 nuwe gevalle. Die peak van die pandemie word tussen middel Augustus en vroeg in September verwag. Masuku sê daar is verwag dat die provinsie, met sy digbevolkte informele nedersettings, die episentrum van die corona-virus in Suid-Afrika sal word. Die provinsie berei hulle nou voor om die storm van die pandemie te hanteer. Zweli Mkhize, minister van gesondheid, het Donderdagaand aangekondig dat die provinsie 117 895 gevalle en 853 sterftes het. Panyaza Lesufi, LUR vir onderwys in Gauteng, sê van die 2 131 openbare skole, het 1 977 van hulle nog nie 'n Covid-19-voorval aangemeld nie. - News24