SA RUGBY (Saru) kyk na die moontlikheid om aan die einde van die jaar drie State of Origin-kragmetings aan te bied. Dit kan gebeur as geen toetsrugby vanjaar weens die corona-virus-pandemie gespeel kan word nie. Spanne vir die State of Origin-konsep kan gekies word onder meer op grond van spelers se provinsies van oorsprong of waar hulle op skool was. Daar word ook oorweeg om in Desember volwaardige Bok-proewe te hou. Dié wedstryde sal broodnodige inhoud aan SA Rugby se uitsaaivennoot, SuperSport, bied en help om die gate in SA Rugby se eie finansies toe te stop. Daar word beoog om die State of Origin-wedstryde in Kaapstad, Johannesburg en Durban aan te bied. Luidens ’n verslag van SA Rugby is die voorlopige datums daarvoor 19 en 26 Desember en 2 Januarie. Eers as vanjaar se Bok-toetse finaal afgelas word, sal SA Rugby op dié plan terugval. Weens die erns van die Covid-19-pandemie in Suid-Afrika word dit weekliks duideliker dat geen rugby in die afsienbare toekoms in die Reënboognasie gespeel gaan word nie. Die beskikbaarheid van Franse klubspelers soos Eben Etzebeth, Cobus Reinach, Handré Pollard en Cheslin Kolbe is ook nog in die gedrang. Dis aangesien die Rugby Championship van 8 Augustus tot 26 September sou plaasvind.