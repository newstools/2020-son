GRABOUW. – ’n Onskuldige jong man is na bewering ten aanskoue van die polisie doodgemartel nadat hy valslik daarvan beskuldig is dat hy by ’n paartjie se huis ingebreek het. Só sê die familie van Jonathan Hendricks (31), van Pine­view-Noord, wat drie weke gelede met sy lewe geboet het – en dit nogal vir ander skelms se dade. Hendricks se familie is stukkend oor sy wrede dood. Volgens sy antie Valencia Dramat was hy ’n hardwerkende man wat die afgelope agt jaar by Rock and Stone gewerk het. Hy het egter onwetend vir R50 ’n sak by iemand gekoop, wat tydens ’n inbraak gesteel is. En dit het tot sy dood gelei. Dramat vertel: “Nadat die eienaars hom met die sak gewaar het, het hulle hom sommer in die straat platgetrek en begin aanrand.” Sy vertel toe sy haar broer Patrick se seun se lewe­lose liggaam by die daghospitaal sien, het sy die kruisiging van Jesus voor haar gesien. Só erg was hy aangerand. “Sy liggaam was oortrek met houe. Die bloed het van sy gesig afgetap soos sy kop oopgekloof was. “Jy kon die handmerke sien van die persoon wat hom moontlik aan sy enkels gesleep het. “Toe ek so na hom kyk, toe dink ek aan die kruisiging van Jesus. My hart is seer. Hulle het regtigwaar ons kind doodgemartel,” vertel Dramat huilend. Dramat sê terwyl haar broer se seun nog so leweloos op die grond gelê het, het hulle sy ma, Johanna, laat roep. Toe Johanna daar aankom, het die polisie ook nog daar gestaan en dié het hulle hulle gemaan om nie in te meng nie. Dramat sê daar is nie eens ’n ambulans vir hom gebel nie. Hy is sommer agter in die polisievên gelaai en na die Grabouw-daghospitaal geneem. Volgens haar het Hendricks se ouers tot by die daghospitaal gegaan. Hy was toe nog lewend. Sy verduidelik: “Daarna het hulle na die polisiestasie gegaan om ’n saak te maak. “By die polisiestasie is daar vir hulle gesê dat hulle nie ’n saak kan maak nie en dat Jonathan self die saak moet kom maak. “Teen die tyd dat hulle weer by die daghospitaal aangekom het, het hul seun reeds afgesterf. Dramat sê die familie het baie onbeantwoorde vrae. Gerapporteer Sers. Noloyiso Rwexana, ’n polisiewoordvoerder, het bevestig dat die polisie ’n moordsaak ondersoek. ’n Verdagte is reeds gearresteer en het in die hof verskyn. Rwexana sê: “Die bewerings wat deur die familie gemaak word, kan aan die bestuur van die Grabouw­polisiestasie gerapporteer word sodat dit ondersoek kan word.