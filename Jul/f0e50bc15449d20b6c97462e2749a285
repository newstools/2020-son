DIE Manchester City manager, Pep Guardiola, groet Leroy Sané nog voor sy skuif na Bayern Munich afgehandel is. Daar word verwag dat die Duitse speler binnekort ’n vyfjaarkontrak met die Bundesliga-kampioen sal teken nadat hy ’n kontrakverlenging van City van die hand gewys het. Guardiola het Sané voorspoed toegewens hoewel die skuif van £54,8 miljoen (R1,1 miljard) na Bayern Munich nog nie eens beklink is nie. Onderhandel Sané (24) word voortdurend gekoppel aan ’n terugkeer na Duitsland. Die twee klubs onderhandel na bewering nou al byna twee jaar oor die speler. Guardiola, wat ook al manager van Munich was, sê daar is geen probleme tussen hom en Sané nie. Hy sê: “Ek wens hom alle sterkte toe en sê dankie vir die afgelope vier jaar.”