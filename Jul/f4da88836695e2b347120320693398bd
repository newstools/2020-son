SELFS op dag 1 dat Metrofail se geroeste ysterwiele weer begin rol het, het hulle sommer afgeskop met die aankondiging van ’n kansellasie. Ten spyte van drie maande van lockdown het Metrorail se treine gister­oggend met dieselfde probleme begin en die eerste trein is gekanselleer. Met die eerste proeflopie van die Retreat-stasie na Kaapstad was daar probleme. Die 06:00-trein van Re­treat is gekanselleer. Gereelde pendelaars het tog die treinry gemis. ’n Mens het dadelik tuis gevoel met die stukkende trein-seats en graffiti soos “Mase p**s” wat op een van die ruite geverf is. Daar is intussen stickers geplak op die banke om ’n sitplek tussen passasiers oop te hou. Dié toetse moet bepaal of die operasionale planne voldoen aan die Covid-19-regulasies. Net enkelkaartjies gaan vandeesweek verkoop word. Van môre af kan mense weer weeklikse kaartjies koop. Dienste sal Maandag hervat word en stadigaan uitgebrei word. Mense sal net van Maandag tot Saterdag kan treinry, nie Sondae nie. Treine sal tussen 05:00 en 09:00 ry. Nie baie commuters was gister op die treine nie, maar almal was bly die treine is terug – hoofsaaklik omdat dit goedkoper as ander vervoer is. Craig Hartnick van Retreat sê hy voel beter noudat die treine weer loop. Glad “Dis goedkoper en ek verkies om trein te ry.” Mark Cordom en Trevor Hendricks, ook van Retreat, sê hulle het met die bus gery, maar die trein is goedkoper. “Met die busse is dit ry en stop en ry en stop. Met die trein verloop dit meer glad. “Hulle sal net meer securities op die treine moet kry.” Elison Mateza van Dunoon sê hy het met die taxi gery en dit was ’n baie groter uitgawe. “Ek is bly die treine is terug. Dit is goedkoper.” Elke wa word ná elke rit gesanitise voordat die volgende stel pendelaars kan inklim. Sirkels is ook op die platforms geverf. Pendelaars moet elkeen op ’n sirkel staan terwyl hulle wag dat die trein kom. Dis om te verseker dat social distanc­ing toegepas word. Almal moet maskers dra. Vroeër het Metrorail se waarnemende streekbestuurder, Raymond Maseko, gesê dit is die eerste keer in die geskiedenis dat die land se hele treinstelsel 13 weke aaneen toe is. “Die pandemie is ook ’n nuwe ding. As daar foute gemaak word, sal dit wees omdat ons veiligheid bo alles stel.” Toetsritte Metrorail sê ook hy probeer alles in sy vermoë om die diens weer aan die gang te kry. Riana Scott, ’n woordvoerder van Metrorail, sê: “Met die toetsritte tussen 06:30 en 08:00 het 279 pendelaars trein gery.”