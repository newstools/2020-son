MET verskeie top-perde soos Belgarion (17de), Bunker Hunt (14de), Do It Again (18de) en Got The Greenlight (13de) wat swak geloot is, kan dit outsiders sterk in die prentjie bring. Dié perde het dus almal heelwat werk om te doen om hulle by die vroeë voorlopers aan te sluit. As hulle boonop swak wegspring kan dit hulle kanse heeltemal bederf. Die oë is veral op Do It Again, wat na sy derde agtereenvolgende oorwinning mik. Slaag hy daarin, sal hy die eerste perd in die geskiedenis word om dié prestasie te behaal. Gelukkig vir ondersteuners van Rainbow Bridge (2de), Soqrat (5de) en Vardy (9de) is dié perde goed geloot. Dit sal nie verbaas as Rainbow Bridge en Vardy sake om die eerste plek uitspook nie. Albei is goed op dreef. Padre Pio, die 33-1-buiteperd, is dalk ’n outsider waarna wedders kan kyk. Niemand praat oor hom of gee hom ’n kans nie. Daarvan getuig sy wedsyfers. Daar is absoluut niks met die peil van Padre Pio verkeerd nie. Met 4 seges en 3 tweede plekke in 11 wedrenne, is hy beslis bogemiddeld. Maar nog meer insiggewend is sy naelskraapse tweede plek verlede maand ná Got The Greenlight, wat deur baie as môre se wenner beskou word. Boonop is Padre Pio dié keer derde geloot teenoor Got The Greenlight se 13de. Hou ook Golden Ducat en Shango (albei 16-1) in gedagte om plekke uit te loop.