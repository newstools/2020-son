COSATU in die Wes-Kaap is geskok ná die dood van die provinsiale sekretaris van een van sy geaffilieerde vakbonde. Mncedisi Mbolekwa, die Wes-Kaapse sekretaris van die Police and Prisons Civil Rights Union (Popcru), is Woensdag by sy huis dood nadat hy die corona-virus opgedoen het. Die uitgesproke Mbo­lekwa het hom die laaste paar jaar beywer vir behoorlike lone vir polisiebeamptes en bewaarders. Mbolekwa (51) het in 29 jaar op verskeie vlakke in die SAPD gedien. Die Wes-Kaapse Cosatu-sekretaris, Melvin de Bruyn, het sy medegevoel uitgespreek met Mbolekwa se familie, sowel as Popcru. De Bruyn het gesê: “Comrade Mbolekwa was die langs dienende sekretaris van Popcru. “Hy was ’n toegewyde en uitstekende leier wat ’n groot impak gehad het. “Ons het dierbare vriend, comrade en vader verloor. “Comrade Mbolekwa was ’n ware werkersklas-aktivis. “Die nood van die werkers het altyd eerste gekom in sy lewe. Hy was ’n reus wat geveg het om werkers te verenig.” Volgens De Bruyn was Mbolekwa ook ’n toegewyde ANC-lid. Die Wes-Kaapse polisiekommissaris, lt.genl. Yolisa Matakata, het ook aan Mbolekwa hulde gebring. Hart Matakata het gesê: “Dis tragies dat ons in hierdie kritieke tyd in die land ’n leier van sy gehalte verloor. “Met Covid-19 wat dreig om werkplekke te destabiliseer, is onderskeidende stemme soos syne nou van kardinale belang. “Die veiligheid van polisiebeamptes het hom baie na aan die hart gelê en hy het sonder uitsondering ’n beroep gedoen vir lang strawwe vir diegene wat SAPD-lede aangeval het.”