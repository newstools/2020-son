BLACK Twitter wil Somizi Mhlongo, sy hubby, Mohale Motaung, en hul tjommies agter tralies sien. Dít nadat ’n video kop uitgesteek het waarin die pasgetroudes en hul tjommies die wette van die nasionale inperking oortree het toe hulle dié naweek in Durban ’n opskop gehou het. Somgaga en sy hubby het mos behoorlik gespog met hul peperduur Louis Vuitton-sakke en Rich Mnisi-ontwerpersklere voordat hulle ’n privaat vlug van Johannesburg na Durban geneem het. Twieps was ook vinnig om uit te wys dat Khaya Dladla, een van die tjommies wat die opskop bygewoon het, onlangs positief getoets is vir Covid-19. Khaya het op 16 Julie getwiet dat dit die laaste dag van sy 14 dae in kwarantyn was nadat hy positief getoets is vir die virus. Ek het na die video op Zalebs gaan kyk en daarin kan jy duidelik hoor hoe iemand van gin en tonic praat. En niemand in die video dra ’n gesigmasker nie. Een twiep skel: “Dis stront! Ons word gesê om tuis te bly terwyl die rykgatte paartie.”