DIE oorskot van die Glee-aktrise Naya Rivera is in die Piru-meer in Kalifornië gevind. Beamptes het Maandag gesê die 33-jarige mammie het haar laaste bietjie krag gebruik om haar seun in hul gehuurde boot te kry, maar sy het nie genoeg krag oorgehad om haarself te red nie. Sheriff William Ayub van Ventura County het op ’n perskonferensie gesê Naya het Woensdagmiddag gaan swem toe haar gehuurde bootjie begin­ wegdryf het, berig eon­line.com “Sy het genoeg krag gehad om haar seun weer in die boot te kry, maar sy kon haarself nie red nie.” Die aktrise se lyk is eers Maandag gekry nadat sy al Woensdag as vermis aangemeld is. Naya en haar laitie, Josey Hollis Dorsey, het omstreeks 13:00 ’n boot by ’n reservoir in die Los Padres National Forest gehuur. Toe sy die boot drie uur later nog nie terugbesorg het nie, het die soektog na Naya begin. Die slapende Josey is in die boot aangetref. Duikspanne, helikopters en drones is toe ingespan om Naya te probeer opspoor. Naya se seuntjie, wat genadiglik ongedeerd was, het aan speurders vertel sy mammie het gaan swem, maar nie teruggekeer nie. Josey het sy life vest gedra toe hy gevind is, maar in die boot is ’n ander life vest gevind. Dit kan beteken dat Naya nie ’n vest aangehad het nie. Haar lyk is gevind naby die noordoostelike hoek van die Piru-meer. Beamptes sê dit lyk asof die oorskot al ’n paar dae in die water was en daar was geen life jacket aan die liggaam nie. Naya se mede-akteurs van die gewilde reeks Glee het na die meer gegaan en hul laaste eer aan haar betoon. Hulle het hande vas­gehou en haar onthou in ’n oomblik van stilte langs die meer.