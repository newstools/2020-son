TALLE inwoners van Scottsdene het Dinsdag na die Blue Downs-landdroshof opgeruk waar die verdagte wat na bewering ’n sesjarige meisiekind doodgeskiet het, voor die hof verskyn het. Die beskuldigde, Nathaniel Galant (26), het net vlugtig op ’n aanklag van moord verskyn. Klein Gaylin Cupido was saam met haar mammie, Regina, toe die gangsters weer Saterdagaand in Scotts­dene op mekaar losbrand en ’n koeël haar in die bors getref het. Die krag het daai tyd net afgegaan weens load shedding toe die skote begin klap. Sers. Noloyiso Rwexana, ’n polisiewoordvoerder, het bevestig dat Galant Sondag in verband met die voorval gearresteer is. Die Wes-Kaapse blitspatrollie het hom Sondag met die bystand van die Kraaifontein-polisie in Scottsdene gearresteer. Galant sal weer op 21 Julie in die hof verskyn. Gaylin se ma, Regina, het aan Son gesê sy was nie by die hof nie. Sy sê dis vir haar nog te moeilik om haar kind se dood te verwerk. Uitstaande Intussen het die gemeenskap van Scottsdene aan klein Gaylin se familie hulp aangebied om haar onder die grond te kry. Willys & Gallico Begrafnisdienste het aangebied om die begrafnis gedeeltelik te dek. Daar is egter nog ’n bedrag van R4 900 uitstaande vir die res van die benodigdhede. Volgens Loriaan Croy, ’n gemeenskapsleier, is daar ook nie genoeg fondse vir kos ná die begrafnis nie. Croy sê: “Mense het op ál wat ’n WhatsApp-groep is, begin rondvra vir donasies.” Gisteraand is daar ook ’n gedenkdiens vir Gaylin by haar huis in Rusticanastraat gehou en Vrydag sal daar ’n kranslegging gehou word.  Die familie beoog om klein Gaylin volgende Saterdag ter ruste lê.