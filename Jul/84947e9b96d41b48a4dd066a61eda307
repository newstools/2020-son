MET Quinton de Kock is daar glad nie iets soos ’n middeweg nie – dis óf noord óf suid, óf koud óf warm, nooit noordwes of lou nie. Dít was dan ook die geval toe die 27-jarige Protea-kaptein in witbalkrieket onlangs gevra is wat hy die laaste tyd tydens die lockdown gedoen het. “Niks,” was sy kort maar reguit antwoord. De Kock het die media digitaal te woord gestaan nadat hy die naweek die toppryse by Krieket Suid-Afrika (KSA) se prysuitdeling opgeraap het. Toe hy besef sy antwoord kom ’n bietjie kras oor, het hy probeer red: “Ek het natuurlik myself met fiksheid besig gehou. “Ek het in die gimnasium geoefen, maar ek het nog nie ’n bal geslaan nie. “Daar is nog soveel tyd voordat die volgende ernstige krieketwedstryd gespeel gaan word. So, om terug te gaan na ernstige oefening ... Ek weet nie wanneer dít moet gebeur nie. “Ek bedoel, jy kan nóú eers begin balle slaan. “Maar ons kan eintlik verniet balle slaan (indien daar nie gespeel word nie). “Dis waar ek voel ek op die oomblik is.” KSA se hoëprestasiegroep het verlede week weer in klein groepies begin oefen in Kaapstad, Johannesburg en Durban – alles onder die wakende oë van KSA en die fran­chise-afrigters. Dit is egter duidelik dat De Kock, wat in Knysna woon, nog nie by dié oefeninge was nie. “Ek bly op ’n afgeleë plek. Daar is nie baie krieket in die omgewing waar ek woon nie,” het hy gesê. “Ek het seker gemaak my fiksheid is op peil. “Oefening word byna spiergeheue. “Vir my is ’n break in dié stadium waarskynlik belangriker as oefening.” De Kock het ook weer benadruk dat hy nie sy oog op die vakante toetskaptein-pos het nie. “Ek en Bouch (Mark Boucher, Protea-afrigter) het ’n baie informele gesprek gehad en ek het vir hom gesê: Kyk, ek weet nie hoe ek daaroor voel om toetskaptein te wees nie. Hotklou-kolwer “Die werklikheid is dis net te veel vir my om te hanteer. Ek het nie al die druk nodig nie. “Ek kon ’n myl ver sien dat ek nie dit op my skouers nodig het nie. Ek wil graag in toetse hoër op kolf, daarom het ek nie die ekstra druk nodig nie.” Die hotklou-kolwer sê hy sal verkies om in rooibalkrieket die kans te kry om op nr. 5 in die kolforde uit te stap.