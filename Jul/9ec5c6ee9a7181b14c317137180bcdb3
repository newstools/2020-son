JURIE Roux, uitvoerende hoof van SA Rugby (Saru), sê hulle sal hemel en aarde verskuif sodat die Bokke vanjaar aan die Rugby Championship kan deelneem. Sanzaar, die beheerliggaam van die Suidelike Halfrond, het gister planne aangekondig om die Rugby Championship in Nieu-Seeland te hou. Sanzaar het in ’n verklaring gesê hy wil dié rugbytoernooi weens die Covid-19-pandemie op een plek aanbied. Nieu-Seeland is die voor­keur­opsie vanweë dié eilande se sukses met die bekamping van die virus. “Sanzaar het goed gevorder met die beplanning van opsies met Nieu-Seelandse Rugby, wat op sy beurt nou die goedkeuring van die Nieu-Seelandse regering soek,” lui die ver­klaring. Die internasionale toernooi, wat SA, Nieu-Seeland, Australië en Argentinië betrek, word deur Sanzaar geadministreer. Dit sou oorspronklik op 8 Augustus met ’n kragmeting tussen die Wallabies en All Blacks in Melbourne begin het. Die game het egter min kans om voort te gaan, aangesien die stad tans ’n nuwe vlaag Covid-19-gevalle beveg. Terwyl Sanzaar hoop om sy internasionale skedule te red deur die Rugby Championship in Nieu-Seeland te hou, bly die toekoms van sy Superrugby-kompetisie onseker. Nieu-Seeland en Australië het binnelandse kompetisies opgestel, maar die Suid-Afrikaanse franchises en Argentinië se Jaguares­ kon weens die erns van die pandemie nog nie aan die gang kom nie. Volgens Roux werk Saru hard saam met die Nieu-Seelandse regering om die logistieke vereistes te bestuur om die welstand van die spelers en burgers van die gasheerland te verseker. Hy het gister aan Son gesê: “Ek is seker dat dit alle Suid-Afrikaners ’n hupstoot sal gee om te sien hoe die Bokke vir die eerste keer uitdraf met die mantel van wêreldkampioen om hul skouers. Dit sal ook great wees om as verdedigende kampioen van die Rugby Cham­pionship hopelik voor vol stadions in aksie te wees. “Dit is ook kommersieel belangrik dat ons games kan speel vir ons uitsaaivennoot, SuperSport, en ons borge wat in hierdie ongekende tye dapper langs ons gestaan ??het. “Dit is ook van kardinale belang dat ons spanne oefening en speeltyd moet hê as voor­bereiding vir die reeks, maar ons standpunt is dat ons die hemel en aarde sal verskuif om aan die reeks deel te neem,” het Roux bygevoeg.