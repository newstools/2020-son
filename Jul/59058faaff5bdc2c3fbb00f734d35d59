ENGELAND se krieketafrigter, Chris Silverwood, is vol vertroue dat Ben Stokes van voor af sal lei in volgende week se eerste toets teen die Wes-Indiese Eilande. Stokes is gevra om die Engelse span in Joe Root se afwesigheid te lei. Dit is die eerste keer dat Stokes as kaptein vir Engeland gekies is. Root loop die eerste toets in die Ageas Bowl mis om saam met sy vrou, Carrie, te wees vir die verwagte geboorte van hul tweede kind later in die week. Ingevolge gesondheidsprotokolle vir die reeks sal Root sewe dae tuis onder kwarantyn bly nadat hy en sy gesin die hospitaal verlaat. Dis ’n maatreël wat ontwerp is om die verspreiding van corona-virus te bekamp. Die gereelde onderkaptein, Stokes – wat sedert sy tienerjare nog nie ’n krieketspan gelei het nie – se wens om ’n span aan te voer, word teen die Windies verwesenlik. “Ek dink hy sal goeie werk doen. Hy is ’n talisman en hy lei in elk geval van voor af,” sê Silverwood, wat ’n voormalige Engelse snelbouler is. “Hy is ook bewus van die mense om hom, so, ek dink hy sal ’n uitstekende job in Rooty se afwesigheid doen. “Dit sal interessant wees om te sien wat hy doen, want dis sy eerste keer dat hy Engeland sal aanvoer. “Ons weet hy is aggressief, maar hy het ook ’n goeie krieketbrein.” Engeland hoop dat Root terug sal wees vir die tweede toets van 16 Julie op Old Trafford.