CRÈCHE-EIENAARS oral in die Wes-Kaap is steeds in die donker oor wanneer hulle weer hul deure kan oopmaak vir die kleingoed. Die nasionale departement van basiese onderrig het aanvanklik aangedui dat ál die leerders op 6 Julie moet terugkeer skool toe. Dit sou ook beteken dat die voorskoolse sentrums weer sou oopmaak. Dié planne is egter later weer aangepas en sluit nou die voorskoolse kinders (voor gr. R) uit. Sharna Fernandez, provinsiale minister van maatskaplike ontwikkeling, sê hulle wag op ’n datum van die nasionale minister, Lindiwe Zulu. Risiko “Met elke dag wat verbygaan, is daar duisende jong kinders landwyd wat sonder ’n plek van veiligheid is omdat hul ouers reeds by die werk is. “Dit beteken ook dat van dié kinders sonder ’n daaglikse maaltyd moet bly.” Fernandez sê hoe langer die sentrums toe bly, hoe meer van hulle loop die risiko om vir ewig toe te bly. Volgens Lora van Rooi, voorsitter van Early Childhood Development (ECD) in Delft, wag hulle nog op die groen lig. Intussen is daar ’n paar stappe wat hulle moet volg alvorens die kleinspan weer kan inkleur. “Jy moet ’n self-assess­ment checklist invul, waarna jy ’n besoek van (iemand van) die maatskaplike kantore kry.” Van die voorvereistes in die self-assessment is dat die crèche en enige aangrensende geboue voor die opening ontsmet en goed skoongemaak moet word. Vir elke klas moet daar ’n vrystaande sanitiser dispenser wees. Die sentrum moet ’n termometer hê. Elke kind moet ook handskoene, ’n masker, shield en plastiekvoorskoot hê. “Dit is ’n taai een vir ons, want die sentrums is reeds die afgelope vier maande toe en ons het geen inkomste nie,” sê nog ’n crèche-eienaar van Montana. Daar word ook van elke kleuterskool-onderwyseres verwag om ’n online Covid-19-kursus te doen.