INWONERS van plaaslike munisipaliteite bibber tans weens die yskoue weer en die moontlikheid van geen elektrisiteit. Terwyl die res van die land Vrydag weens load shedding in donker gehul was, was dit heeldag nag vir die Richtersveld (Port Nolloth), Khai-Ma (Pofadder) en Kamiesberg (Garies) in die Namakwa-distrik en die Magareng- en Tsantsabane-munisipaliteit in die Noord-Kaap. Die Khai-Ma- en Kamiesberg-munisipaliteit het egter weer op die nippertjie ’n ooreenkoms met Eskom bereik. Rufus Beukes, munisipale bestuurder van die Kamiesberg-munisipaliteit in Garies, het die ooreenkoms bevestig. Luidens dokumentasie skuld die genoemde vyf munisipaliteite in die Noord-Kaap Eskom sowat R273 miljoen sedert Mei. Van die munisipaliteite het in gebreke gebly om hul ooreenkomste met hom te eerbiedig, het Eskom verklaar. Sikonathi Mantshantsha, ’n woordvoerder van Eskom, het inwoners versoek om hul plaaslike raadslede of munisipaliteite hieroor te raadpleeg. Die krag sal vanaf 06:00-20:00 afgesny word. Hy het gesê: “Ons het alles probeer om dié munisipaliteite tegemoet te kom. Die krag sal sewe dae per week afgesny word totdat hulle weer begin betaal.” Sharon Steyn van die Noord-Kaapse Kamer van Koophandel en Nywerheid het gesê plaaslike besighede sukkel nog om die impak van die Covid-19-pandemie te verwerk. Volgens haar het baie mense hul werk verloor en daarom kan hulle eenvoudig nie die mas opkom om te betaal nie. Behalwe die krag- en Covid-19-krisis het snerpende koue die kusdorpie Port Nolloth sedert Donderdagaand laat bibber. Inwoners in die Springbok-area was vroeër die jaar rooi van woede nadat Eskom ’n kennisgewing geplaas het wat daarop gedui het dat hy die krag vroeg in 2020 sou afsny. Samantha Tatas, munisipale bestuurder by die Nama Khoi-munisipaliteit, het Vrydag laat weet hulle is nie onder die genoemde munisipaliteite in die Noord-Kaap nie. “Vir nou is ons nog safe.” Eskom het intussen verklaar dat hy die onlangse ooreenkoms met die Khai-Ma- en Kamiesberg-munisipaliteit fyn gaan monitor sodat hul skuld nie weer buite beheer raak nie. Eskom het agterna ook ’n ooreenkoms bereik met die Richtersveld-munisipaliteit en sal dié seker ewe fyn dophou.