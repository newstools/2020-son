DAN Plato, burgemeester van Kaapstad, wil hê meer polisielede moet beskikbaar gestel word om sy wetstoepassers te help teen die "aanslag van onwettige grondbesettings". Plato doen 'n beroep op lt. genl. Yolisa Mataka, Wes-Kaapse polisiekommisaris, vir beter samewerking. Hy sê tot nou het die polisie 'n beperkte rol gespeel. Plato verwelkom ook die nasionale regering se veroordeling van die onwettige grondbesettings. Lindiwe Sisulu, minister van menslike nedersettings, het vroeër vandeesweek gesê: "Die stukke grond wat beset word, word geoormerk vir regeringsprojekte. "Dit sluit in die verskaffing van huise aan kwalifiserende begunstigdes wat al vir baie lank op die waglys is. Om die grond weg te vat ontneem die armstes van die armes hul reg tot ordentlike verblyf. "Ons doen daarom 'n beroep op wetstoepassingsagentskappe om beslissend op te tree om grondbesettings stop te sit. Daar moet baie vinnig opgetree word teen diegene wat grond beset sodat hulle verwyder kan word om te keer dat anargie na ander munisipaliteite versprei." Plato sê hy neem kennis van berigte oor "selfaangestelde leiers" wat met die owerhede wil onderhandel. "Daar is niks om met grondbesetters oor te onderhandel nie. Niemand het die reg om iemand anders se grond, geboue of behuisingsontwikkelings te beset en dit vir hulself te eis nie. Om iemand anders se grond te beset is onwettig en ons het 'n plig om dit te voorkom." 