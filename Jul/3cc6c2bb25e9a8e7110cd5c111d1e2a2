'N BAAISE speurder wat twee verdagtes betrap het terwyl hulle besig was om 'n posman te hijack, het een van hulle ná 'n woeste jaagtog gearresteer. Die voorval het Woensdag in Sidwell plaasgevind. Kol. Priscilla Naidu, 'n polisiewoordvoerder, sê speurkonst. Wayne Appolis was besig met 'n ondersoek toe hy die hijacking sien gebeur. "Die bewering is dat die 37-jarige poskantoorwerker besig was om pakkies af te lewer en het sy finale stop in Hart Street gemaak. Toe hy na sy voertuig terugkeer, het twee onbekende mans hom genader en met 'n vuurwapen gedreig. "'n Struweling het ontstaan waar die verdagtes hom overpower en toe met sy Nissan-bakkie weggejaag het." Appolis het hulle vir 2 km deur die Baai se strate tot by 'n parkeerarea van die Brown Flats in Sidwell gejaag. "Die polisieman kon dit regkry om die voertuig voor te keer waarna die verdagtes in die polisievoertuig vasgejaag het." Albei verdagtes het uitgespring en in verskillende rigtings begin hardloop. Appolis kon dit regkry om een van hulle met die hulp van die publiek te arresteer. Die 37-jarige verdagte verskyn binnekort in die hof op klagte van hijacking en roekelose en nalatige bestuur. Maj. Genl. Thembisile Patekile, kommissaris van die Nelson Mandelabaai-distrik, het Appolis geloof.