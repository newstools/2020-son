‘STRONGHOLDS Must Fall”, Johnny Davids se nuwe song, is geskryf toe sy vrou by haar werk deur ’n baie moeilike tyd gegaan het. Davids, ’n gospelsanger en TV-aanbieder, sê wat dit so merkwaardig maak, is dat die “strong­hold” van haar werk op sy vrou se lewe gebreek het terwyl hy die song geskryf het. “Ek het gesien die Here is regverdig en getrou. “Nooit het ek gedink my nuwe song sou so gepas wees in ons lewe nie,” sê hy. Oor die pan­demie en lockdown sê hy: “Ek het geleer om stil te word voor die Here. Verder het ek werklik besef waaroor die lewe gaan. “Ek het ook geleer van waardering. Alles werk ten goede vir dié wat op die Here vertrou. “Ek is dankbaar vir elke klein dingetjie, al klink dit soos ’n cliché, maar dis die reine waarheid. Die feit dat ek nog kan asemhaal, ’n werk het en die Here kan loof en prys, is alles net deur God se genade. “Ek weet alles gaan oukei wees. So, ons hoef nie te vrees nie. “Jesaja 54:17 sê so mooi: ‘Geen wapen wat gesmee word om jou aan te val, sal iets uitrig nie; elkeen wat vals teen jou getuig, sal gestraf word. Dit is hoe Ek, die Here, vir my dienaars sorg. Ek laat geregtigheid aan hulle geskied, sê die Here.’ ” Davids voeg by: “Die dryfkrag en inspirasie in my lewe is my familie. Hul onvoorwaardelike liefde spreek boekdele.”