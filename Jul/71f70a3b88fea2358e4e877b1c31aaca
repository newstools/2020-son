“OM TE leer is ’n lewenslange reis.” Só glo ’n ouer van Belhar wat gister deelgeneem het aan ’n plakkaatbetoging buite die Belhar Primêre Skool in solidariteit met onderwysers en leerders wat gedurende die Covid-19-pandemie terug by hul skole is. “Ons kinders is die toekoms. So waarom wil ons hulle in gevaar stel?” Dié pa meen dis belang­riker om lewens te spaar. Fernid Arendorff, ’n lid van die Belhar-skoolbeheerliggaam, sê die betoging bewys dat hulle soos oral as ’n verenigde front standpunt inneem teen die departement van onderwys omdat hulle nie gesien of gehoor word nie. “Leerders en ouers word angstig omdat daar een onderwyser onlangs positief getoets is en dié een onderwyser was orals by die skool, insluitend die badkamer en admin-blok. “Wat mense angstig laat voel, is dat niemand anders weet of hulle veilig is nie,” sê Arendorff. Hy sê die klaskamers en ander kamers waar die onderwyser was, is eers skoongemaak ’n dag nadat hulle uitgevind het van die positiewe toets. “Ons kan nie bekostig dat een kind as gevolg van die virus sterf nie. Dit is een te veel. “Ons wil hê dat skole gesluit word totdat dit weer veilig is vir almal om terug te kom,” sê hy. Arendorff sê hoewel dit ouers se keuse is om hul kinders skool toe te stuur, glo hulle dis veiliger om hulle liewer by die huis te hou. “Ons wil nie hê kinders moet gedurende hierdie tyd skool toe gaan nie. Verloor liewer die res van die jaar as om ’n kind te verloor,” redeneer hy. Eerw. Marlon Wareley, die voorsitter van Erica Primêre Skool se skoolbeheerliggaam, ouers en inwoners het ook gister die strate ingevaar om stem dik te maak. “Ons staan saam as ’n gemeenskap om te sê opvoeders en leerders beteken iets vir ons en dat hulle veiligheid belangrik is. Verseker “Met die nuwe fase van leerders wat volgende week terug skool toe kan kom, wys ons betoging dat ons dit nie wil hê nie,” sê hy. Wareley sê hy het talle e-posse en WhatsApp-boodskappe ontvang van ouers wat vra of hul kinders se veiligheid verseker kan word. “Die antwoord is ja, maar net tot ’n sekere mate, maar met die ander grade wat volgende week terugkeer, gaan dit nie maklik wees nie. “Ons skool het nie die luxury­ van meer klasse nie. So, die groot challenge gaan social distancing wees,” sê hy.