LEWIS Hamilton sê hy is teleurgesteld oor die onlangse aanmerkings deur die Formule 1-legendes Mario­ Andretti en sir Jackie Stewart. Dít kom nadat Andretti beweer het Hamilton het “militant” geword en Stewart het gesê daar is nie ’n “groot probleem” met diversiteit in Formule 1 nie. Hamilton was sedert die dood van die Amerikaner George Floyd in Mei ’n gesiene en prominente kampvegter teen rassisme, terwyl hy ook ’n kommissie van stapel gestuur het om meer diversiteit aan te moedig in F1 , waarin hy die enigste swart drywer is. F1 het sy eie We Race As One-inisiatief op die been gebring. Die sesmalige kampioen het ook sy steun gewys in die eerste drie wedrenne in 2020. Hamilton het die Black Power-saluut bo-op sy Mercedes-motor en bo-op die podium uitgevoer nadat hy die Stiermarkse GP gewen het. Voor elke wedren het hy ook op sy knie gesak en ’n beroep op bestuurders gedoen om hom te join. Maar voor die Hongaarse GP is die motorsportlegende Andretti aangehaal toe hy aan die Chileense koerant El Mercurio gesê het: “Ek het baie respek vir Lewis, maar waarom word hy militant? “Hy is altyd aanvaar en hy het almal se respek verdien. “Ek dink die hele ding is ’n bietjie aansitterig en dit skep ’n probleem wat nie bestaan nie.” Hamilton het in die sosiale media gereageer en gesê hy het nog altyd respek gehad het vir Andretti, wat beroemd is as ’n F1- en multi-IndyCar-kampioen, maar hy het ’n beroep op die Amerikaner gedoen om homself op te voed. “Dit is teleurstellend, maar helaas ’n werklikheid dat sommige van die ouer geslag wat vandag nog ’n stem het, nie op hul eie kan uitkom en erken dat daar ’n probleem is nie,” skryf Hamilton in ’n Instagram-storie. “Weereens, dit is gewone onkunde, maar dit sal my nie verhinder om aan te hou om op verandering aan te dring nie. Dit is nooit te laat om te leer nie.”