DIT het die afgelope week in die Delft gebrand. Bakstene en brandende tyres het Leidenlaan ontoeganklik gemaak terwyl lede van die polisie, weermag en law enforcement reg gestaan het om enige oproer te keer. Volgens inwoners gaan die fight oor ’n stuk grond wat al jare bekend staan as die “killing fields”. Dis op dié veld waar backyard dwellers hul tydelike hokkies wil oprig. Zolani Mbili van wyk 13, verduidelik die besluit om hokkies op die veld op te rig, is niks nuuts nie omdat almal daaroor ingelig is. Mbili sê: “Dis nie ’n land grab nie, dis mense in ons eie gemeenskappe wat nie meer blyplek het nie en ook nie meer rent kan bekostig nie omdat hulle retrenched is.” Mbili beweer verder hulle het die go-ahead van ’n amptenaar van die Stad Kaapstad gekry, solank hulle nie oproerig is nie. Hy het die amptenaar egter nie geïdentifiseer nie. “Maandag het ons die go-ahead gekry, maar skielik is dit onwettig,” moan Mbili. “Die polisie het tot binne die paaie gery en traangas gegooi en dis hoekom almal so kwaad geraak het.” Ant Marta Angola stem saam dis weens die cops dat die mense so oproerig was. Volgens Angola was almal kalm voordat die wetstoepassers opgedaag het. Sy sê: “Ons is oukei daarmee dat ons mense op die veld woon. Hulle gaan ’n plek hê en die veld gaan nie meer gevaarlik wees nie. “Ons weet daar is ’n proses, maar die mense wag al lank.” Terwyl die wetstoepassers die skare op ’n afstand dopgehou het, het Char­maine Minnaar, ’n gemeenskapsaktivis, Son se verslagspan gelei na wat sy bestempel as ’n graf op die veld. Minnaar het verduidelik: “Dis die graf van ’n meisie wat hier verkrag en vermoor is. Hulle beroof ook die mense­ behoorlik op dié veld.” Teenstaan Malusi Booi, die mayco-lid vir die Stad se menslike nedersettingsdienste, sê dié situasie is een van vele pogings om die Stad se projekte te pootjie. Booi verduidelik onwettige grondbesettings is ’n misdryf en die Stad sal dit dus altyd teenstaan. Booi sê: “Dit hou groot brand-, veiligheids-, gesondheids- en oorstromings­risiko’s in. “Wanneer nuwe plakkerskampe onbeplan aangelê word, stel dit ook die Stad se Covid-19-reaksie op informele nedersetting in gevaar. “Begunstigdes van die regmatige projekte is die grootste verloorders.” Booi sê die Stad het ook nie begroot vir onwettige nedersettings nie en voeg by: “Die Stad sal voortgaan om op te staan vir gemeenskappe en begunstigdes van sy projekte en dienste.” Sers. Noloyiso Rwexana, ’n polisiewoordvoerder, sê niemand is gearresteer nie. 