LIONEL Messi en sy Barcelona-span is dalk hul La Liga-titel kwyt, maar die talisman kon darem nog ’n persoonlike prestasie behaal. Messi het sy sewende Golden Boot (en vierde een in ’n ry) verdien nadat sy twee doele die Catalans ’n sege van 2-0 oor Alaves verseker het. Die Barça-kaptein het die seisoen afgesluit met 25 doele, 4 meer as sy naaste mededinger, Karim Benzema van Real Madrid. Die klein Argentyn het ook ’n nuwe rekord vir die meeste assists, 21, in ’n seisoen opgestel in die sege oor Alaves. Messi het sy voormalige spanmaat Xavi se rekord gebreek wat hy in die 2008-’09-seisoen opgestel het. Real het Donderdag sy eerste La Liga-kroon in drie seisoene gewen, wat beteken dat Barça se sege oor Alaves akademies is. Dis ook die eerste keer in 12 jaar dat die voorste striker in La Liga minder as 30 doele in ’n seisoen aanteken. Mallorca se Daniel Guiza was die laaste speler wat dit gedoen het. Barca verwelkom Napoli volgende maand in die Champions League se tweede been van die ronde van die laaste 16 spanne. Die eerste been in Italië het gelykop (1-1) geëindig. – AP