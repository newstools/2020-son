“MISDAAD is misdaad en wanneer jy mense se lewe in gevaar stel, moet die wet sy beloop neem.” Só sê Ebrahim Rasool, die direkteur van oneafrica.org. Trokdrywers het die afgelope twee dae nasionale paaie afgesper as deel van ’n landwye staking. Die N7 by Melkbosstrand, Mamre, Old Darling en Atlantis; die N2 buite Somerset-Wes, en die N1 by die Hugenotetonnel is almal geraak. Die ontevredenes kla buitelanders kry werk as trokdrywers pleks van Suid-Afrikaners. Rasool het die staking veroordeel en dit met xenofobie en haatspraak verbind. “Die dreigemente deur trokbestuurders om die sleutels te gryp van trokke wat aan buitelandse bestuurders behoort, kan nie geduld word nie.” Kenny Africa, die Wes-Kaapse verkeershoof, sê op sy beurt hulle is al twee dae strykdeur besig om die situasie te monitor. “Ons het sedert Dinsdag talle oproepe gekry oor trokdrywers wat die nasionale paaie blokkeer. “Dinsdag het twee drywers by die 1stop vir ’n break gestop. “Hulle is met vuurwapens uit hul trokke gepluk. “Die twee is van hul trokke beroof. “Die verdagtes het met die trokke tot op die N1 gery, dit net daar gelos en die sleutels weggegooi.” Afrika sê dis hoekom dit so lank vat om die paaie weer oop te maak. “Omdat ander drywers die trokke se sleutels weggooi, kan ons nie noodwendig die trokke onmiddellik beweeg kry nie.” Gister het dinge baie lelik geraak toe twee trokke aan die brand gesteek is. Laatmiddag Africa bevestig die voorvalle wat op die N1 by Klapmuts gebeur het. Hy sê albei die trokke is totaal uitgebrand en hulle moes hard spook om die paaie weer oop te kry. Teen laatmiddag was die paaie steeds vir verkeer gesluit. “Een van die trokke het hondekos vervoer. So, dit kan nie hier oor looting gaan nie. “Dis mense se lewe wat in gevaar is. Dis misdadigheid. “Dis hoekom die polisie die sake ondersoek.” Africa sê sulke soort betogings het ’n negatiewe impak op die ekonomie. “Hulle knak ons ekonomie selfs meer, want binnekort sal ál die drywers te bang wees om goedere af te lewer.” Kapt. FC van Wyk, ’n polisiewoordvoerder, bevestig die gevalle. Hy sê eenhede soos dié vir openbare orde en talle wetstoepassers is op die tonele ontplooi.