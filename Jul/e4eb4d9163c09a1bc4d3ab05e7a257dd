CHESLIN Kolbe het ’n deal gesign met die rapper Jay-Z se agentskap vir sportbestuur, Roc Nation Sports. Roc Nation is ’n volwaardige vermaak-onderneming wat in Amerika gebaseer is en wat kunstenaars en atlete bestuur. Die onderneming is gestig en word besit deur die befaamde hip-hop-kunstenaar Shawn “Jay-Z” Carter (50). Roc Nation is ook betrokke by bedrywe soos publisering, toere, film, televisie en nuwe ondernemings. Die bevestiging van die Springbok-vleuel se skuif na Roc Nation maak hom slegs die tweede rugbyspeler, ná die Springbok-kaptein Siya Kolisi, wat by die agentskap teken. Kolisi het hom in Desember 2019 by die maatskappy aangesluit. Roc Nation se sportafdeling is in 2013 van stapel gestuur. Michael Yormark, hoof van hierdie afdeling, het gesê Kolbe se strewe om te slaag, pas by die maatskappy se gees. Yormark het aan die Franse sportdagblad L’Equipe gesê: “Cheslin se begeerte om almal verkeerd te bewys wat vir hom gesê het as gevolg van sy grootte sal dit vir hom onmoontlik wees om in rugby sukses te behaal, het hom na die top gelei. “Dit is ’n voorbeeld van wat jy deur begeerte kan bereik. Dit pas perfek by die gees van ons maatskappy.” Die 26-jarige Kolbe, wat een van die sterre van die Springbokke se World Cup-veldtog was, het gesê hy het die agentskap gejoin omdat hy in Jay-Z se visie en filosofie ingekoop het. “Dit is om die lewe van mense te verbeter, veral dié van atlete wat gereeld op ’n baie jong ouderdom baie geld verdien en dan niemand of nie die regte mense het om hulle te lei en te help om in die toekoms te belê nie,” het Kolbe gesê. “Roc Nation is daar om ’n konteks van sukses vir die sportman en sy gesin te skep,” het hy bygevoeg.