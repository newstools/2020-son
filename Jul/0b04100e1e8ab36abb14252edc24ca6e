ONNIES viktimiseer na bewering ’n leerder wat ’n video van sy klaskamer aanlyn gedeel het. Die gr. 8-leerder van die Hoërskool Groote Schuur in Nuweland het laas week die video van die stand van sake in sy klaskamer in die sosiale media gedeel. Hy beweer dit wys geen social distancing word toegepas nie. Die video, wat 10 sekondes lank is, is wyd gedeel. Op die video sê die leerder: “Jô! My broe! Kyk net hier! Geen social distancing. Dié is verkeerd. Absoluut geen spasie vir niemand nie.” Die onderwysaktivis Vanessa le Roux, stigter van die Facebook-blad Parents Against The Opening of Schools, dink die skool behoort hom te skaam vir die manier waarop die leerder na bewering behandel is. Sy sê: “Hulle moet ophou om boelies te wees. “Al wat daai leerder gedoen het, is om bloot te lê dat die omgewing waarin hy leer, onveilig is. “Dis nie net vir hom onveilig nie, dis ook so vir ander leerders en selfs die onnies.” Volgens Le Roux is daar ’n video waarin die skoolhoof die leerder veroordeel as iemand wat teen die skool opgetree het. ’n Woordvoerder van die Wes-Kaapse onderwysdepartement, Bronagh Hammond, bevestig dat die departement bewus is van die video. Sy hou egter vol social distancing word by die skool toegepas en daar is genoeg spasie vir ál die leerders. “Die video is geneem terwyl die leerders hulle voorberei het vir die begin van die klas,” sê Hammond. “Die angle kan wel misleidend wees. Die leerders se lessenaars is volgens die skoolhoof ingevolge die rig­lyne uitmekaar geskuif.” Volgens haar is die departement nie bewus daarvan dat die leerder geviktimiseer is nie.