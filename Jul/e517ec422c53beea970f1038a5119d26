SIYA Kolisi is ’n gerespekteerde leier en Saru gaan hom nie voorskryf wat om te sê nie. Só sê Jurie Roux, SA Rugby se uitvoerende hoof. Roux het gister die media toegespreek. Hy is gepols oor die feit dat Kolisi in ’n video op Instagram sy opinie oor en steun vir die #BlackLivesMatter-beweging uitgespreek het. Die 29-jarige Bok-kaptein het die video van amper 8 minute lank Sondag geplaas. Hy is wyd en syd geloof omdat hy sy stilswye oor die kwessie gebreek het. Kolisi het vertel hoe hy as jong seuntjie in Zwide gevoel het sy lewe maak nie saak nie en hoe sy lewe meestal gegaan het oor oorlewing – waar sy volgende maaltyd vandaan sou kom. Hy het ook die sluier gelig oor hoe hy aanvanklik gesukkel het om van die Bokke se kommunikasie in Afrikaans te verstaan. “Alles is in Afrikaans gedoen. Die calls (vir lynstane en taktiese bewegings) was in Afrikaans en ek kon dit nie praat nie. Dit het my beïnvloed en my dom laat voel,” het Kolisi gesê. “Die kultuur was net nie daar nie. Ek het nie gevoel dat ek my land verteenwoordig nie. “Dit het gevoel of ek nie genoeg gewaardeer is nie en dat ek net dankbaar moes wees om daar te wees.” Kolisi se geloofwaardigheid is egter in sekere mediakringe bevraagteken. ’n Bok-kaptein voor Kolisi wou na bewering nie hieroor kommentaar lewer nie uit vrees dat hy verkeerd aangehaal sou word. Roux het egter gister uitgekom en vir Kolisi gekolf. “Siya is sy eie mens, in die eerste instansie,” het Roux gesê. “Hy het homself gekry in die posisie waarin hy is. Hy het ons gelei tot ’n Wêreldbeker. Dis nie my of enige iemand anders in SA Rugby se plek om vir hom te sê wat hy op enige forum mag sê nie. “Hy het genoeg leierseienskappe en genoeg van ons respek om sy eie storie te kan vertel. Ek gaan in my lewe nie vir Siya sê wat hy moet en nie mag sê nie. “Hy moet sy eie opinie uitspreek. Ek aanvaar daarmee sekere mense gaan hom ondersteun en ander nie. Maar dis in álle gevalle so. Ek respekteer Siya se opmerkings.”