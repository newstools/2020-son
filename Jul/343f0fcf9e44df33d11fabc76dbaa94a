DIE stem van rugby in Suid-Afrika is nou stil. Die Suid-Afrikaanse Rugbyunie (Saru) het hulde gebring aan een van sy mees geliefde rugbyseuns, Kaunda Ntunja.Ntunja is Maandag op die ouderdom van 38 oorlede. Die bekroonde rugbykommentator het vermoedelik voor Covid-19 geswig. Saru sê in ’n verklaring: “Ons is baie hartseer oor die verlies van een van ons mees geliefde rugby-seuns, Kaunda Ntunja, wat vanoggend oorlede is. Merk “Hy was ’n ware baanbreker in rugby – die eerste swart SA Skole-kaptein, ’n Curriebeker-wenner en ’n innoverende SuperSport-kommentator.” Mark Alexander, die president van Saru, sê Ntunja het ’n onuitwisbare merk op die plaaslike rugby-landskap gelaat.Alexander sê: “Ons sal dit mis om sy breë glimlag te sien en sy stem te hoor by ons rugbywedstryde. Dit is ’n tragiese verlies. Hy het ons te gou verlaat! “Ons gedagtes is met die Ntunja-gesin en al sy vriende en kollegas oor hierdie verskriklike verlies. “Die Suid-Afrikaanse rugbygemeenskap is baie armer sonder Kaunda Ntunja.” Die tragiese nuus oor die gerespekteerde Suid-Afrikaanse rugbykommentator is deur sy suster, Tando, op sosiale media bevestig.“Dit is met hartseer dat ek die heengaan van ons geliefde broer Kaunda Ntunja vroeër vandag in Oos-Londen in die Oos-Kaap, bevestig,” het Tando geskryf. “Ons probeer steeds om sin te maak van hierdie tragiese nuus en vra vir liefde, sorg en diskresie terwyl ons voorberei om my groot broer te laat rus.” Ntunja word beskou as een van die lewendigste en gewildste kommentators in Suid-Afrikaanse rugby. Hy was ’n huishoudelike naam deur sy werk as die anker van SuperSport se Xhosa-sprekende kommentaar-span. Ntunja was ’n flank wat in 2000 die kaptein van die SA Skole-span was. Hy was ook ’n lid van die Cheetahs wat die Curriebeker in 2005 gewen het. Op Dale College in King William’s Town het Ntunja Grens in die Cravenweek verteenwoordig. Benewens die Cheetahs het Ntunja ook vir die Sharks en Southern Kings gespeel. Hy het opgehou speel weens besering en in 2009 as ’n kommentator begin werk. 