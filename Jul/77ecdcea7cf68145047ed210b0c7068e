CANDY Moloi (67) se dogter Lerato Moloi, wat ook ’n aktrise is, het Donderdag op ’n baie intieme roudiens ’n roerende huldeblyk aan haar ma gelewer. Die ikoniese aktrise wat die rol van Vho-Makhadzi in Mu­vhango gespeel het, het Dinsdag in ’n hospitaal haar stryd teen kanker verloor. Channel24 berig die Rhythm City-aktrise het gesê haar mammie was in haar laaste dae in en uit by die hospitaal. Sy sê op die dag van Candy se afsterwe het sy met haar gepraat, maar dit het vir haar gelyk asof haar mammie reeds in die hiernamaals is. “Ek het haar gesmeek. Ek het by haar gepleit om nog nie te gaan nie omdat ek haar nog nodig het. Ek wil my nie ’n lewe sonder haar voorstel nie. My wêreld maak nie sin sonder my ma nie. Ek het dit aan haar gesê. “Sy het baklei soos ’n regte trooper. Sy het haar bes gedoen, maar aan die einde was sy net moeg gebaklei. My ma het regdeur haar lewe baklei. “Wat my die seerste maak, is dat sy nooit ’n breek gekry het nie. Sy het altyd deur die lewe baklei en deur die lewe gewerk.” Hoewel sy baie gebroke was oor die verlies van haar mammie, het sy tog haar siel in vrede vrygelaat. “Mama, ek stel jou vry,” het sy haar toespraak afgesluit.