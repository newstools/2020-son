DIE Mahan-broers, Owethu en Tumelo, hoop om in die swembad sportgeskiedenis te maak. Dié twee droom daarvan om Suid-Afrika in die toekoms in die Olimpiese Spele te verteenwoordig. Enigste Kenners praat al jare oor die rede waarom swemmers van kleur sukkel om op Olimpiese vlak en in senior wêreldbyeenkomste mededingend te wees. Darren Murray is tot dusver die enigste swemmer van kleur wat Suid-Afrika op ’n Spele verteenwoordig het. Hy het aan 2012 se Spele in Londen deelgeneem. Volgens Tumelo dien dit as ekstra motivering vir hom en sy broer, Owethu, om hul droom te verwesenlik. Tumelo sê: “Dalk kan een of albei van ons sportgeskiedenis maak en ’n inspirasie vir baie wees. “Vir nou wil ek nie daaraan dink nie. Die enigste fokus wat ek en my broer het, is om as swemmers te verbeter.” Hulle is onder geen illusies nie dat hulle nog ’n lang en moeilike pad moet loop. Dit is egter ’n uitdaging wat hulle geniet. Hul pa, Dana, is oortuig daarvan dat motivering die een ding is waaraan sy seuns beslis nie ’n tekort het nie. Die keerpunt het gekom toe hulle swemlesse begin bywoon. Hulle het dié nuwe uitdaging aangepak soos ’n vis in water. Owethu se gunsteling-nommer is die vryslag. Die 15-jarige is 1,88 m lank en dra reeds grootte 11-skoene. Linda de Jager, Owethu se swemafrigter, voorspel dat dié leerder van Pretoria Boys High ál die eienskappe het om ’n kampioen te word. De Jager sê: “Owethu ontluik laat. Hy sal oor twee jaar begin ryp word. Ek dink nie hy gaan net in die vryslag presteer nie: Hy ver­beter die hele tyd, ook in die vlinderslag. Sy grootste bate as swemmer is sy passie en toewyding. “Sy 13-jarige broer, Tumelo, is in sy ouderdomsgroep een van die beste vlinderslag-swemmers in Suid-Afrika.”