WAT sien julle in Tyson Fury? Wat maak hom so spesiaal? Met dié dwarsklap het Anthony Joshua, die wêreld se swaargewigbokskampioen, die vonk aangesteek vir hulle twee gevegte volgende jaar. Joshua het aan Sky Sports gesê Fury was nog nie “lank genoeg aan die diep kant” dat hy as intimiderend beskou kan word nie. “Wat het julle in Fury gesien wat goed lyk? “Sy spoed? “Dit klink elke dag of hy untouchable is,” het Joshua bygevoeg. “Uiteraard beskou ek hom as ’n gevaarlike teenstander. “Dit het hom egter lank geneem om te groei. “Fury se geveg teen Wladimir Klitschko was sy eerste werklike toets. “Ja, hy het die hindernis oorkom, maar dit het hom agt jaar geneem om sy selfvertroue en ervaring op te bou. “Daarna was hy twee jaar lank uit die kryt voordat hy Deontay Wilder gepak het. “Hy was nie lank genoeg aan die diep kant om my te oortuig dat hy ’n lang tyd kan swem nie. “Jy moet deurgaans kan bewys dat jy daar hoort. Jy kan dus nie net een of twee keer daar uitkom nie.” Joshua pak die Bulgaar Kubrat Pulev later vanjaar, terwyl Fury en Wilder gereed maak vir ’n derde kragmeting.