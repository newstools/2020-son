’N TERUGKEER na die Engelse Premierliga (EPL) is nie genoeg van ’n achievement vir die base van die sokkerklub Leeds United nie. Angus Kinnear, uitvoerende hoof van dié driemalige EPL-wenner, sê daar word nou gedroom van ’n ampers onmiddellike terugkeer na deelname aan Europese sokker. Leeds het in sy gloriejare voor relegasie uit die EPL in 2001 die halfeindronde van die Uefa Champions League gehaal. Dié klub was van 1998 tot 2003 ’n gereelde deelnemer aan Europese sokker se grootste kompetisie voordat hy in 2004 met relegasie ’n totale insinking beleef het. Die ommekeer in die klub het in 2018 begin posvat met die koms van Marcelo Bielsa, die nuwe manager. Bielsa se kontrak verstryk aan die einde van die huidige seisoen, maar Kinnear sê hy glo die voor­malige Argentynse speler sal hom nog langer laat verbind om Leeds se opmars te lei. Leeds het Vrydag sy plek in volgende seisoen se EPL verseker deur as wenner van die English Championship (EC) gekroon te word. Kinnear het aan Reuters gesê: “Ons is opgewonde oor ons terugkeer tot waar ons hoort (die EPL) en ons vier dit nog, maar dis net die begin vir Leeds. “Dit gaan nou daaroor om op dié sukses te bou en seker te maak dat ons in die volgende paar jaar meegeding op die vlak waarop Leeds behoort mee te ding – en dit is as ’n topses-klub. “Leeds verdien ’n EPL-klub. En om eerlik te wees, verdien Leeds om ’n span in die Champions League te sien speel. “Dit is ons visie.”