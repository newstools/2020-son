'N MEDIESE student in sy finale jaar aan die Universiteit Stellenbosch is Donderdag gearresteer ná bewerings dat hy ’n vroulike student op kampus aangerand het Die vermeende aanranding het na bewering in die vroeë oggendure in Ubuntu House op die Tygerberg-kampus plaasgevind. Die polisie in die Wes-Kaap het bevestig dat ’n 26-jarige man op klagte van aanranding en seksuele aanranding teregstaan. Amper 25 000 mense het teen Donderdag ’n petisie onderteken waarin hulle versoek dat die polisie die verdagte moet arresteer. Die bewering is dat sy hom gevra het om op te hou om op 'n onbehoorlike manier aan haar te vat en het hom geklap toe hy nie wou hoor nie. "Die volgende oomblik was sy hande om my keel," het sy op sosiale media gese. "Ek het besef dis verby 'jy slaan my en ek slaan jou terug' want jy weet ek sal jou nie so seer kan maak soos jy vir my nie...en selfs toe ons albei op 'n tyd op die grond vasgepen was, het hy steeds nie laat gaan nie." Martin Viljoen, universiteitswoordvoerder, sê die student is Sondag tydelik geskors hangende ’n dissiplinêre ondersoek. Hy is ook nie meer in die koshuis of op kampus nie. Dr. Choice Makhetha, die universiteit se senior direkteur van studentesake, sê  die US verbind hulle daartoe om ’n omgewing te skep wat vry van geslagsgeweld is. Die verdagte sal na verwagting Vrydag in die Bellville-landdroshof verskyn. - News24