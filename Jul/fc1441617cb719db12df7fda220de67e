HIERDIE eenvoudige resep is die plaaslike weergawe van die gewilde Britse toad- in-the-hole-resep (worsies wat gebak word in ’n heerlike eierbeslag). Genoeg vir 6-8 mense. Bestanddele: 4 x 250 ml (4 k.) koekmeel 10 ml(2 t.) sout 6 eiers 1 l (4 k.) melk 30 ml (2 e.) vars pietersielie, gekap sonneblom- of olyfolie 2 medium uie, gekap 4 knoffelhuisies, fyngedruk 1 klein groen of rooi soetrissie, in blokkies gesny 2 x 300 g blikkies boeliebief, in dik repe gesny. Metode: 1. Maak eers die beslag: Gooi die meel, sout, eiers, melk en pietersielie in ’n bak en meng totdat die deeg glad en sonder klonte is. Laat vir 30 minute eenkant staan. 2. Verhit intussen ’n bietjie olie in ’n groot kastrol, voeg die uie, knoffel en groen of rooi soetrissie by en braai tot sag. Skep die mengsel uit en hou eenkant. Braai die boeliebief tot effe bruin. Probeer om dit nie te breek nie. Giet nog olie by indien nodig. 3. Meng die groentemengsel met die repe boeliebief en plaas in ’n gesmeerde, oondvaste bak. Giet die beslag oor. Bak ongeveer 45 minute in ’n voorverhitte oond teen 200 °C of totdat die beslag opgepof is en ’n mes skoon uitkom as dit in die beslag gedruk word.