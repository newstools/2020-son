JARE van leë beloftes is besig om aan ’n gestremde vrou te knaag. Marlene Booysen van die Vastrap-plakkerskamp is anderkant gefrustreerd. Sy is steeds vasgevang in die skeepsvraghouer wat sy noodgedwonge haar huis moet noem. In Mei het die departement van mens­like nedersettings en die Nelson Mandelabaai-metro haar gesê sy sal ook na Jaagvlakte verskuif word. Maar dit het nie gebeur nie. Die verskuiwings was deel van die metro se plan om gebiede uit te dun om die verspreiding van Covid-19 te bestry. Maar Booysen sê politici en behuisingsbeamptes hou haar nou al jare aan ’n lyntjie met leë beloftes. Nie eens die gangreen waaraan sy ly, maak beamptes se harte week nie. “Hier sit ek steeds stuck in die container terwyl van my bure na Jaagvlakte verskuif is. “Ek is depressed en bang. Ek is ’n sitting duck vir Covid-19, want hierdie container is baie koud,” kla sy. ’n Inwoner, Octavia Mento, sê behuisingsbeamptes was verlede week by hulle om die omstandighede in Vastrap te kom ondersoek. “Ek het hulle na die containers­ gevat en gaan wys onder watter omstandighede Marlene moet bly. “Hulle het beloof om iets aan die saak te doen, maar niks het gebeur nie. “Dit baat nie eens meer ons protest oor hierdie dinge nie, want niks verander nie,” sê ’n moedelose Mento. Die wyksraadslid, Vukile Dyele, sê hulle het nie van Booysen vergeet nie. “Dis net dat Covid-19 baie van ons projekte in die wiele gery het,” is sy verskoning. ’n Woordvoerder van die Oos-Kaapse departement van menslike nedersettings, Masiza Mazizi, sê as ’n dringende ingryping gaan hulle die munisipaliteit vra om tydelike vesting aan Booysen te verskaf.