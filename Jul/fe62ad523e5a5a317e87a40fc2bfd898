VIR Mancehster City om weer as Engelse Premierliga-kampioen gekroon te word, sal daar soos Liverpool vanjaar gemaak het, sonder ophou gewen moet word. Dit is die tipe perfeksie waarna Pep Guardiola, manager van die Citizens, strewe vir volgende seisoen. City het Dinsdag (gister) se tweede laaste wedstryde van die Premierliga se seisoen gewen deur Watford met 4-0 pak te gee. Raheem Sterling het twee van City se doele behaal en sy totaal vir die ligaveltog 19 te maak. Volgens Guardiola is hy bly oor Sterling se terugkeer tot bestendige spelpeil nadat hy aanvanklik gesukkel het om 'n impak te maak. Ons kan egter nie vergeet dat ons ver agter die kampioene (Liverpool) die seisoen gaan afsluit nie. Dit is glad nie goed nie," het Guardiola gesê. Ons was natuurlik beter as die ander 18 spanne. Die gaping tussen tweede en derde plek is groot, maar die gaping tussen tweede en eerste is net so groot. "Ek voel persoonlike welslae moet hand aan hand loop met die van die span, en dit was nie perfek nie." City is 15 punte agter Liverpool, wat Woensdag (vandag), op Anfield teen Chelsea gaan speel en dan waneer die eindfluitjie blaas amptelik as kampioen aangekondig gaan word. Hieroor het Guardiola gesê: "Ons moet steeds besef hoe ver agter Liverpool ons is. Dit is die eerste keer wat ons in die liga vier wedstryde agtereenvolgend kon wen. Twee seisoene gelede het ons 18 agtereenvolgende gewen, laas jaar was dit 14. "Dit is 'n bewys van hoe swak die bestendigheid hierdie seisoen was, want ons het basies dieselfde span. Dit het gebeur omdat daar iets verkeerd was en ek moet gaan ondersoek instel en die oplossing voor volgende seisoen vind." Die Citizens se laaste wedstryd is tuis teen die gerelegeerde Norwich City.