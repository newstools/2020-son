VERSKEIE polisiestasies in die land moes die afgelope twee dae tydelik weens Covid-19 gesluit word. Brig. Mathapelo Peters, polisiewoordvoerder, sê die Randburg-polisiestasie in Johannesburg is gesluit en moet ontsmet word nadat een van sy lede positief getoets het. Die gemeenskapsdiensentrum gaan nou in die konferensiekamer binne die perseel voortgesit word. Die telefoonlyne sal ook buitewerking wees. Vir eers kan die noodlyn, 10111, gebruik word vir noodoproepe. Peters sê die gebou sal Vrydag weer in gebruik geneem word. Intussen kan die stasiebevelvoerder by 082 411 4644 of bevelvoerder van die gemeenskapdienssentrum by 082 469 2398 gebel word. Peters het ook laat weet polisiestasies in Vosloorus en Brakpan in Gauteng ook tydelik gesluit is. Brig. Sabata Mokgwabone, polisiewoordvoerder in Noordwes, sê die Lehurutshe-polisiestasie is ook tydelik weens Covid-19 gesluit. Ander stasies wat deur Covid-19 geaffekteer is, is die Middelburg-polisiestasie in Mpumalanga. Die gebou gaan nou ontsmet word en sal weer Sondag in gebruik geneem word. Intussen sal die finansieskantoor agter die polisiegebou in Dr. Beyers Naudé-straat gebruik word. Die stasie kan ook bereik word by 013 247 7000 / 013 249 1685 / 013249 1688 vir alle noodoproepe. Verder is die polisie se hoofkantoor in die Vrystaat asook polisiestasies in Batho, Viljoensdrif asook Zaaiplaas in Polokwane tydelik gesluit vir ontsmetting.