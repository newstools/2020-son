SA RUGBY het Woensdag ’n ooreenkoms van drie jaar met Engen aangekondig. Engen sal nie net die ontwikkelingsprogram Get Into Rugby stuur nie, maar die maatskappy sal tot 2023 die Bokke se amptelike brandstofverskaffer wees. Die Get Into Rugby-program is deel van Wêreldrugby se strategie om die spel internasionaal te laat groei. Dit is ook om spelers van alle ouderdomme aan te moedig om te probeer speel en in rugby te bly. Die inisiatief beoog om ál nege SA provinsies te bereik. In 2019 alleen het 177 034 jong meisies en seuns aan die program deelgeneem, terwyl 1 486 afrigters, 1 110 onderwysers en 427 skeidsregters sedert 2016 opgelei is. Die program is in 2013 en 2014 as ’n projek van stapel gestuur. President In 2015 is dit nasionaal bekend gestel en ontwikkel tot SA Rugby se grootste ontwikkelingsinisiatief. Mark Alexander, president van SA Rugby, sê Get Into Rugby speel ’n belangrike rol in die groei en ontwikkeling van die sport vir meisies en seuns in Suid-Afrika. “Ons is verheug om ’n toonaangewende handelsmerk in Engen te hê as die amptelike borg van die program. “Dit is deur programme soos hierdie dat ons die talent in die landelike, sowel as stedelike gebiede regoor die land kan ontgin en die volgende generasie se Siya Kolisi en Makazole Mapimpi kan ontwikkel. “Altesaam 82% van die deelnemers aan die program laas jaar was Afrikane, 18% was bruin en 49% van hulle was meisies. “Dit weerspieël Get Into Rugby se doelstellings, veral wat transformasie betref en om jong meisies toe te rus om rugby op te neem.” Alexander voeg by: “Sport wêreldwyd beleef een van die uitdagendste tye ooit in die lig van die Covid-19-pandemie. Vertroue “Om ’n belangrike handelsmerk en vennoot soos Engen saam met ons in sulke moei­like tye te bekom, illustreer die gehalte van Engen as ’n vennoot. Dit wys ook sy vertroue in SA Rugby, Get Into Rugby, sowel as die Bokke.”