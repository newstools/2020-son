DIE vete tussen die WWE-kampioen Drew McIntyre en sy teenstander vir Extreme Rules, Dolph Ziggler, het die afgelope week persoonlik geraak. Ziggler het Maandag op Raw 'n sielkundige oorwinning behaal deur een van McIntyre se ou vriende by hul vete in te sleep. Heath Slater, 'n vriend van McIntyre wat onlangs sy werk verloor het, het die kampioen op die show gekonfronteer oor ou beloftes wat nie nagekom is nie. Hy is een van meer as 30 mense wat weens die impak van Covid-19 op die bedryf sy werk kwyt is. 'n Emosionele Slater het vertel hoe happy hy was toe McIntyre vir Brock Lesnar by Wrestlemania 36 gewen het om Brittanje se eerste wêreldkampioen te word. "Ek was by die huis met my kinders en het gekyk hoe jy die Beast aanvat. En wat gebeur? Jy wen hom. Ek het opgespring, geskree en gehuil. Dit was seker die eerste keer dat my kinders my sien huil het en daai trane was vir jou. En hoekom? Omdat ek lief is vir jou, broer. Ek was gelukkig in my hart. "Toe jy jare gelede afgedank was, het ek jou elke dag gebel.  Jy's my broer, maar waar was jy toe ek jou die nodigste gehad het?," wou Slater weet. Slater het McIntyre toe aangevat in 'n geveg om sy WWE-kampioenskap. Een wat McIntyre tjoef-tjaf gewen het. McIntyre en Ziggler vat mekaar Maandagoggend, 20 Julie by Extreme Rules aan. Dit sal op kanaal 128 op DStv uitgesaai word.