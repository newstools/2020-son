DIE Oxford Universiteit in die Verenigde Koninkryk se ontwikkeling van ’n Covid-19-entstof blyk goeie resultate op te lewer in toetse wat sover gedoen is. Dinsdagaand is bekend gemaak dat die menslike immuunstelsel goed reageer op die entstof. Die wetenskaplikes sê die honderde mense wat sover aan die toetse (om ingespuit te word met die entstof) deelgeneem het goed reageer – sonder simptome, behalwe vir kopsere. Joernaal Die entstof heet AZD1222, en word ontwikkel deur die universiteit se wetenskaplikes in samewerking met die farmaseutiese maatskappy Astra­Zeneca. Die mediese joernaal The Lancet berig dat die entstof ’n dubbele immuunrespons getoon het in mense tussen die ouderdom van 18 en 55 wat getoets is. Dr. Adrian Hill sê: “Die entstof produseer molekule wat die ontsteking blokkeer. Hill het ook genoem dat sowat 10 000 mense aan die voorlopige toetsing deelneem. In die toetsgroepe is spesifiek Suid-Afrikaners en Brasiliane. Die rede hiervoor is om dié mense terug te stuur na hul lande, waar die pandemie nou op sy peak is om te kyk hoe die entstof reageer sodra mense weer op tuis­bodem aan die virus blootgestel word. Daar word ook gekyk om sowat 30 000 Amerikaners by die toetsgroepe te betrek met dieselfde doelwit. Die Wêreldgesondheidsorganisasie (WGO) het die wetenskaplikes geprys vir hul werk, maar ook gewaarsku dat daar nog ’n lang pad vorentoe is hiermee. Dr. Michael Ryan van die WGO sê dié deurbrake is stappe in die regte rigting. Maan Prof. Wafaa el-Sadr van die Universiteit van Columbia het laat hoor ’n tydlyn van nog ses maande moet aan die deurbraak gekoppel word om die effektiwiteit daarvan te bepaal. Alle kenners maan egter dat ondanks die feit dat die proses hoop gee, daar steeds geen konkrete waarborge in verband daarmee is nie. Indien dit wel suksesvol blyk te wees, het AstraZeneca gesê hy kan die entstof produseer om wêreldwyd te versprei. Die maatskappy wil sowat 2 miljard dosisse vervaardig. – Aljazeera