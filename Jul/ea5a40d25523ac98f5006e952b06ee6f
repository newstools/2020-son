’N MA van Nuwe Begin naby Blue Downs is rasend van bekommernis oor haar dogter al ’n week vermis word. Priscilla Witbooi het haar 14-jarige kind, Thenjiwe Jody Witbooi, verlede Dinsdag laas gesien toe sy die kind gestuur het om salf by ’n vriendin te gaan haal. Die tienermeisie het wel die salf gaan haal, maar nie weer huis toe gekom nie. Witbooi sê verskeie mense in die buurt het Thenjiwe nog tot Donderdag opgemerk. Van haar vriende het gesê sy slaap saans by haar boyfriend, ’n polisieman. Volgens Witbooi het sy self tot by die man gegaan, maar hy ontken dat hulle in ’n verhouding is. Hy het wel erken dat sy by geleentheid daar oorgeslaap het. Witbooi sê dit is die eerste keer wat Thenjiwe van die huis af wegbly. Inligting “Ek is baie bekommerd, want mense het haar laas Saterdag nog gesien. Nou is daar geen teken van haar nie,” sê Witbooi. Mihlali Majikela, ’n polisiewoordvoerder, het bevestig dat ’n dossier vir ’n vermiste persoon geopen is. Enige een met inligting oor waar Thenjiwe is, kan die ondersoekbeampte, AO Koos van Wyk, skakel by 021 902 8310 of 076 212 3636. Hulle kan ook die Stop Misdaadnommer, 08600 10111, bel.