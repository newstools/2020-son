MEER as 12,6 miljoen mense wêreldwyd is al positief getoets. Onder hulle tel die Brasilië se pres. Jair Bolsonaro en die eerste ministers van Spanje, Brittanje en Rusland. Regeringsministers in onder meer Bolivia, Brittanje, Australië, Ghana, Pakistan en Israel is ook al positief getoets. Van die wêreldleiers het intussen van Covid-19 herstel, soos Honduras se pres. Juan Orlando Hernán­dez, wat verlede week uit die hospitaal ontslaan is. Drie van Suid-Afrika se nege premiers is dié week positief getoets. David Makhura van Gauteng en Alan Winde van die Wes-Kaap is in self-isolasie by die huis, terwyl Noordwes se Job Mokgoro in ’n hospitaal onder kwarantyn is. Intussen is die burgemeester van Langeberg, Henry Jansen, onder diegene wat dié week aan Covid gesterf het. Wêreldwyd het 7% van die bevestigde gevalle al gesterf, terwyl meer as 7,3 miljoen herstel het. Amerika het met 3,2 miljoen die meeste bevestigde gevalle in die wêreld, gevolg deur byna 2 miljoen in Brasilië. Suid-Afrika was teen gister 11de op die lys van lande met die meeste bevestigde gevalle. Teen gister het 3 Afrika­lande geen Covid-19 sterftes gehad nie en 11 het minder as 10 Covid-19 sterftes gehad, insluitend 5 wat net ’n enkele Covid-19-sterfgeval aangemeld het. Uit beskikbare syfers was daar 6 261 Covid-19-pasiënte wat teen Vrydag in hospitale opgeneem is, van wie 872 in ICU is en 367 op ’n ventilator. Van die meer as 250 000 gevalle in die land gister het 118 232 reeds herstel.