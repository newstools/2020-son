RENATO Paratore van Italië, het sy bestendigheid voortgesit toe hy die Britse Meesters-gholftoernooi met drie houe gewen het. Hy het op die laaste dag sy oornag voorsprong behou deur op Northumberland met 18 onder baansyfer te eindig. Paratore (23) het in winderige toestande op twee onder par 69 klaargemaak. Sy oorwinning het aan hom sy tweede Europese titel besorg. Hy het in 2017 ook die Nordea Masters in Swede gewen. Paratore is net die tweede Italianer wat dié Britse toernooi wen, ná Baldovino Dassù, wat dit 44 jaar gelede gewen het. Hy sê om te wen is ’n ongelooflike gevoel. “Die laaste dag was nie maklik nie, maar ek is baie tevrede. “Ek het werklik goed gespeel. Ek het nooit verwag om ná lockdown terug te kom en my tweede toernooi te wen nie. Ek het egter hard gewerk vir my sege.” Suid-Afrika se Justin Harding­ het derde geëindig met 14 onder baansyfer. – Reuters