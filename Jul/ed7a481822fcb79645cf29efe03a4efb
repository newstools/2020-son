DIE polisie het 'n reeksverkragter van Mpumalanga vasgetrek wat sosiale media gebruik om vroue na sy huis te lok. Die 29-jarige man het na bewering twee vroue, 15 en 22 jaar oud, in Vezubuhle op 21 en 26 Junie verkrag. Brig. Leonard Hlathi, 'n polisiewoordvoerder, sê die ondersoek het bevind dat die verdagte sy slagoffers op sosiale media lok deur friend requests aan hulle te stuur. "Wanneer hulle hom bevriend chat hy vir 'n paar dae aanhoudend met hulle voordat hy hulle na sy plek nooi," sê Hlathi. Volgens Hlathi het die man die eerste slagoffer gevra om hom as sy date na 'n geleentheid te vergesel. "Toe sy na sy plek gaan, het hy haar vriendelik verwelkom en na sy kamer genooi. Daar het hy na bewering sy vuurwapen uitgehaal en haar beveel om uit te trek waarna hy haar aangerand en verkrag het." Die tweede slagoffer het 'n soortgelyke ervaring gehad. Die polisie het ook die man verbind met 'n onopgelosde moord van Mei 2020. - News24