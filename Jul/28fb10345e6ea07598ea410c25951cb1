DIE voormalige wêreldbokskampioen Bernard Hopkins het die oë laat rek toe hy voorspel het dat Anthony Joshua vir Tyson Fury gaan uitslaan. Hopkins, een van die wêreld se beste boksers die afgelope drie dekades, het aan Sky Sports gesê hy is oortuig Joshua gaan ’n “serious statement” maak om Fury planke toe te stuur. Joshua en Fury is bestem om volgende jaar twee keer teen mekaar te boks. Hopkins sê die swaargewigafdeling was vir ’n dekade aan die slaap totdat Joshua, Fury en Deontay Wilder op die toneel verskyn het. “Sedertdien is daar vier of vyf ander boksers wat aan die deur klop om ’n titelkans te kry,” sê hy. Hopkins sê die eerste vyf of ses rondes gaan baie interessant verloop. “Daarna gaan die atletiese Joshua met sy boks-IQ en ondervinding Fury oorweldig,” sê hy. Hopkins sê dit bly egter ’n geveg wat albei boksers kan wen of verloor. “Ek wil sien dat Joshua getoets word. Hy kan dalk platgeslaan word, maar sal weer opstaan. “Hy het hom mooi reggeruk nadat deur sy selfvertroue terug te kry deurdat hy in sy eerste geveg teen Andy Ruiz onvoorbereid deur die toue geklim het. “Joshua sal nie weer dieselfde fout maak nie en kan Fury in die laat rondes uitslaan. “ ’n Oorwinning sal wys dat Joshua vir greatness bestem is,” het Hopkins bygevoeg.