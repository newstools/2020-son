MÔRE sal dit vier maande wees sedert die dood by die deur ingestap het. MAART: Op 5 Maart 2020 kondig die minister van gesondheid, dr. Zweli Mkhize, aan dat die eerste geval van Covid-19 in die land bevestig is. Die eerste draer van die siekte, ’n man van KwaZulu-Natal, het reeds op 1 Maart uit Milaan, Italië, hier aangeland. Die eerste sterfte aan Covid-19 is op 27 Maart aangeteken. Die Nasionale Instituut vir Oordraagbare Siektes (Nios het mense in die land reeds op 28 Januarie begin toets. Teen die middel van Maart bied staatshospitale gratis toetse vir die virus aan. Op 15 Maart kondig pres. Cyril Ramaphosa ’n ramptoestand af. Alle reise – plaaslik en internasionaal – is opgeskort. Op dieselfde dag kondig die president die eerste gevalle van virusoordrag aan. Net die volgende dag word die eerste positiewe geval in Limpopo aangemeld. Op 17 Maart bevestig die nasionale Gesondheidslaboratoriumdienste die eerste gevalle van plaaslike oordrag van die virus: 4 in Gauteng, 3 in KwaZulu-Natal en 1 in die Wes-Kaap Op 17 Maart word die Nasionale Corona-virus-beheerraad in werking gestel. Skole: Skole word op 18 Maart landwyd gesluit. Dieselfde dag kondig die minister van samewerkende regering en tradisionele sake, Nkosazana Dlamini-Zuma, aan dat die getal mense in kroeë, restaurante en pubs nie meer as 50 mag oorskry nie. Op 19 Maart kondig die minister van gesondheid aan dat tot twee derdes van die bevolking die virus kan opdoen. Op 21 Maart was daar 240 positiewe gevalle, met die eerste geval in die Oos-Kaap. Op 23 Maart word afgekondig die nasionale lockdown (vlak 5) tree op 26 Maart in werking. Die army is landwyd in die strate ontplooi. Dit sou tot 16 April duur. Die parlement en tersiêre inrigtings sluit. Verbod Panic buying begin onder die publiek posvat. Die land en die ekonomie kom tot ’n absolute stilstand, want net noodsaaklike werkers (soos gesondheidwerkers en winkelpersoneel waar essensiële produkte soos kos gekoop word, sekuriteitswerkers, die cops en die army mag travel en werk. Op vlak 5 begin die verbod op drank en sigarette. Geen plaaslike of internasionale vlugte word toegelaat nie en jy mag nie tussen distrikte of dorpe travel nie. Die grense is ook volledig gesluit. Geen kinders mag tussen geskeide ouers of versorgers beweeg nie. Nie meer as 50 mense mag by begrafnisse wees nie. Geen byeenkomste word toegelaat nie. En jy mag nie sommer met jou hond gaan stap nie. Jy mag net tussen 06:00 en 09:00 oefen. Daar is ook ’n curfew ingestel sodat jy nie tussen 20:00 en 05:00 uit jou huis kan gaan nie. Gespuit Social distancing word die norm as jy essensiële goed by die winkel gaan koop. Met jou masker op. Sanitiser word by winkels op jou hande gespuit voordat jy mag ingaan. Alle groot sportsbyeenkomste soos dié van Superrugby, die Premier­sokkerliga, atletiek, die Comrades en die Cape Epic-fietstoer word gekanselleer. Live events soos AfriBurn, die Kaapstad Internasionale Jazzfees en die Klein Karoo Nasionale Kunstefees word gekanselleer.