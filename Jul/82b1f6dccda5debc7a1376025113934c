DIS nie net Covid-19 wat ons doodmaak nie. Die gevolge van die lockdown sedert 26 Maart ry die land op alle vlakke bloots. Die lockdown het ’n donker downward spiral gebring en veral vroue ly daaronder. Dít het uitgekom in die navorsings­bevindings van die National Income Dynamics Coronavirus Rapid Mobile Survey (Nids-Cram). Navorsers van die Universiteit Stellenbosch, asook dié van Kaapstad, Wes-Kaapland, die Witwatersrand en Johannesburg, die Universiteit Rhodes, Oxford (in Brittanje) en selfs Massachusetts in Amerika was by die studie betrokke. Die navorsing het 7 000 burgers ingesluit wat van 7 Mei tot 27 Junie vir kommentaar genader is. Dit word beskou as die omvattendste navorsing tans oor die stand van sake. Die bevindings en samevatting van die groep se 11 navorsingstukke is eintlik verby skokkend: Dis ’n daling van 18% in werkendes in dié tydperk. Vir die mense met mondelinge kontrakte was die val 22% teenoor dié met skriftelike kontrakte (8%). Vir vroue was die verlies 26% teenoor mans se 11%. En vir mense met tersiêre opleiding was die werkloosheidsyfer 10% teenoor diegene met matriek of laer kwalifikasies se 23%.