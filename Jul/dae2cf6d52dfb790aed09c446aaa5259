TIEN gesinne van Eureka Estate in Elsiesrivier sit die afgelope twee weke­ sonder krag. Die drade van ’n kragpaal in Fabriekstraat het aan die brand geslaan. Omgekrapte inwoners beweer Eskom sleep sy voete om die kragdrade te kom herstel. Een van die inwoners, John Fredericks, sê: “Ons bel elke keer en kry net ’n verwysingsnommer. “Niemand kom uit om die kragdrade te herstel nie. “Die raadslid het ook al verskeie kere gebel, maar dit help ook nie. “Die dag toe die kragdrade brand, was die brandweer hier. “Hulle het ook vir Eskom gebel, maar blykbaar is daar ’n lang lys van areas waar daar kragprobleme is. “Intussen is ons verontrief en kan nie kos maak of die verwarmer gebruik nie. Swaar “Ons moet kerse brand in die aande en dit is baie gevaarlik. Ons het ’n baba van ’n paar maande in die huis en dit is baie swaar sonder krag.” Volgens Fredericks is dit nie reg dat hulle sulke swak diens ontvang en Eskom verwag hulle moet net geduldig wees nie. Nog ’n inwoner sê: “Ek was tot by hul kantore, maar die hekke was toe en die sekuriteitswag wou ons nie in inlaat nie. “Ek het ’n nuwe huis gekoop en moes al ingetrek het. “Ek is keelvol van die slegte diens wat ons van Eskom ontvang.” Die land is sedert Vrydag aan en af in duister gehul nadat Eskom weer beurtkrag ingestel het. Skade aan die infrastruktuur is aangerig toe ’n transformator en mini-substasie ontplof het. Die wyksraadslid, Beverley van Reenen, sê: “Ek voel so hulpeloos oor ek nie die mense kan help nie. “Ek het Eskom al verskeie kere gebel, maar ons het geen beheer oor hulle nie. “Jy kry net elke keer ’n verwysingsnommer, maar hulle doen nie moeite om uit te kom nie.”