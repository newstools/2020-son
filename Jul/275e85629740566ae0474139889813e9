DIS nie die gewone simptome van Covid-19 nie; dis erger dié. Weens werkloosheid, armoede, desperaatheid en ’n gebrek aan heenkome kom grondbesettings ál meer voor – en die situasie in die Kaap raak stadig maar seker ál meer gespanne. Baie mense sonder heenkome vat hul griewe pad toe en die betogings hieroor raak ál meer ontwrigtend. Nog ’n nuwe normaal is die shacks wat soos paddastoele oral verrys. Gister was hoofpaaie in areas soos Khayelitsha, Delft en Mfuleni no-go zones weens die geweld wat grondbesetters op motoriste uitgehaal het. Drie voertuie, onder meer ’n Eskom-bakkie, is Maandagaand op Mew Way in Khayelitsha aan die brand gesteek. As gevolg hiervan het die kragverskaffer sy dienste in die area tot verdere kennisgewing onttrek. Die betogers het gister ook ’n ambulans met bakstene bestook. Daar was ook pogings om die OR Tambo-gemeenskapsaal in die area aan die brand te steek. Die betogers in Khayelitsha het Maandagnamiddag ’n vroulike joernalis met bakstene gegooi en haar beroof. Courtney van Wyk, ’n wyksraadslid in Delft, beweer die grondbesettings is ’n veldtog wat deur die G@tvol Capetonian-geaffilieerde party Cape Coloured Congress (CCC) georkestreer word. Volgens hom doen daar aanlyn ’n video die ronde waarin die CCC dreig om die hele Kaap op Maandag 27 Julie tot stilstand te dwing. In die video, wat Son onder oë gehad het, dreig die stigter van G@tvol, Fadiel Adams, om die stad Maandag tot stilstand te bring. Geteiken Van Wyk sê: “Dit raak elke dag leliker. “Daar is nou meer as 12 stukke grond in Leiden, The Hague en Voorbrug waar mense besig is om te begin plak. Ek is deur ’n betroubare bron ingelig dat Blikkiesdorp geteiken gaan word. “Maar law enforcement is op bystand. Dié gedrag kan nie eskaleer nie. “Ek kry baie klagtes van inwoners wat kla dat die waarde van hul eiendom as gevolg van die grondbesettings gaan sak.” Loyiso Nkohla, die omstrede voormalige leier van die strontgooiers, was een van die mense wat gister tussen die betogers op die brug van die Mew Way-afrit op die N2-snelweg in Khayelitsha opgemerk is. Nkohla het saam met die honderde grondbesetters gesing en gedans. Die Wes-Kaapse DA-leier, Bonginkosi Madikizela, veroordeel die land invasions ten sterkste. Verduidelik Intussen het die Wes-Kaapse minister van behuising, Tertius Simmers, ’n beroep gedoen op die minister van openbare werke, Patricia de Lille, om te verduidelik oor grond wat sy glo gesê het die nasionale regering aan die provinsiale regering geskenk het.