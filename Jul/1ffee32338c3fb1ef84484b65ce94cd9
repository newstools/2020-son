Andricus van der Westhuizen, LPP en Wes-Kaapse DA-woordvoerder oor landbou, skryf: Pres. Cyril Ramaphosa se afkondiging van ’n volslae drankverbod en sy proklamasie van bygewerkte lockdown-regulasies wys vir jou die nasionale regering bring net lippediens aan openbare deelname. Hy neem nie die diepgaande sosio-ekonomiese probleme verbonde aan Covid-19 in ag nie. Die alkoholverbod het weer van krag geword sonder enige konsultasie met hoofbedryfsliggame soos Vinpro, wat hoofsaaklik in die Wes-Kaap sowat 2 000 wynverwante besighede verteenwoordig. Dié hernude verbod kan minstens 18 000 werkgeleenthede in die wynbedryf kos en 350 wynprodusente kan dié jaar sluit as die verbod voortduur en die bedryf nie bystand kry nie. Die drankverbod is soos om ’n pleister te plak waar chirurgie nodig is. Die regering moes die bedryf gekonsulteer het voordat hy dié besluit geneem het. Hy moes ander, effektiewer maniere gesoek het om drankmisbruik en gepaardgaande geweld op die duur te stuit. Al is daar ’n duidelike skakel tussen drankmisbruik en geweldsmisdade, moet die regering beter oplossings vind in plaas van die bot meganisme van ’n volskaalse verbod. As die regering regulasies oornag sonder behoorlike deelname verander, verloor hy die welwillendheid van Suid-Afrikaners en loop hy die risiko dat hulle minder gewillig sal wees om daaraan te voldoen. Alkohol gaan nie nou verdwyn nie; dit sa l na ondergrondse markte verskuif. Dit hou groter gevare in vir die gesondheid en veiligheid en lei tot nog ekonomiese verlies. Die Wes-Kaapse DA glo die volslae drankverbod kan misdaadsindikate aanspoor, werksverliese veroorsaak en eindelik meer kwaad as goed doen. Ons vra die presidensie om dié kortsigtige besluit te heroorweeg en die bedryf te betrek om meer innoverende oplossings te bied.