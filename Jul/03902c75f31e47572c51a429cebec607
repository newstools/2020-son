DIE Suid-Afrikaanse drankbedryf het volgens die data-ontledingsmaatskappy, Nielsen, in die eerste nege weke van die lockdown 'n verlies van R20 miljard gely. Die drankbedryf het volgens hul navorsing daagliks sowat R304 miljoen tydens die aanvanklike drankverbod verloor. Daar word geskat dat ongeveer R10 miljard vorentoe verlore sal gaan vir elke maand wat die verbod in werking bly. Pres. Cyril Ramaphosa het aan die begin van die landwye lockdown alkoholverkope verbied. Die verbod is op 1 Junie opgehef, maar is op 12 Julie weer teruggebring. Kelly Arnold, besturende direkteur van Nielsen in Suid-Afrika, sê in 'n verklaring die drankbedryf het tydens die aanvanklike aankondiging van die verbod 17% van sy gemiddelde jaarlikse verkope verloor. “Diegene wat voorraad vooraf aangekoop het, het min gedoen om die situasie te help,” het Nielsen gesê. Toe die verbod opgehef is, het verkope in die eerste week met 126% gestyg en in die tweede week met 61%. - News24