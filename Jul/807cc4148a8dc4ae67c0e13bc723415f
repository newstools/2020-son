LADISMITH. – Dié Karoodorpie is in rou gedompel ná ’n tragiese motorongeluk wat die lewe van twee mense geëis het. Zaandri Scheepers (26) en Elwiezel Gelant (27) van Ladismith het in die ongeluk gesterf, terwyl Edward “Boy” Nt’Selungo na die George-hospitaal oorgeplaas is. Die ongeluk het sowat 25 km buite die dorp op die R303 gebeur. Skynbaar het die Volkswagen Polo die pad verlaat en deur ’n draadheining geploeg. Gelant, wat by die Parmalat-kaasfabriek gewerk het, het ernstige beserings opgedoen en is op die toneel dood. Nt’Selungo en Scheepers is per ambulans na die Alan Blyth-hospitaal in Ladismith geneem, waar Scheepers later ook aan haar beserings beswyk het. Besoek Nt’Selungo se vrou, Desiree, sê: “Hy het sowat 18 maande gelede sy motor aangeskaf. Hy is ’n toegewyde pa en versigtige bestuurder. “Ek sou hom graag wou gaan besoek, maar Covid-regulasies maak sake moeilik vir besoeke.” Die Scheepers-gesin was ten tyde van Son se besoek op pad na die departement van binnelandse sake in Oudtshoorn. Sers. Chris Spies, polisiewoordvoerder, bevestig: “Die Ladismith-polisie ondersoek die omstandighede rondom die dood van twee persone ná ’n ongeluk. “Beskikbare inligting dui daarop dat ’n wit Volkswagen Polo van die pad af gegaan het. Die voertuig het deur ’n heining langs die pad gery voordat dit tot stilstand gekom het. “Een persoon het ernstige beserings opgedoen en op die toneel gesterf. Voorlopige ondersoeke dui daarop dat die bestuurder en ’n passasier ook ernstige beserings opgedoen het. “Hulle is albei per ambulans na die Alan Blyth-hospitaal geneem, waar die passasier later aan haar beserings beswyk het. Intussen is die bestuurder oorgeplaas na ’n hospitaal in George. “ ’n Geregtelike doodsondersoek sal die oorsaak van dood vasstel.”