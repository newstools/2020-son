ONS hoef nie meer te skinder of te wonder nie – Nicki Minaj (37) ís toe swanger. Die rapper het dié week pragtige swangerskapfoto’s in die sosiale media gedeel waarin sy kleurvolle pruike en hemelhoë hakke dra terwyl sy haar kosbare bababoepie in haar hande koester. Saam met een van die foto’s skryf sy “#Preggers” en by nog een skryf sy: “Love. Marriage. Baby carriage. Ons loop oor van opgewondenheid en dankbaarheid. Dankie vir al die goeie wense.” Ons hoef nie hieroor verbaas te wees nie, want Nicki was laas jaar baie duidelik toe sy sê dat sy vir eers uit die musiekbedryf wil tree omdat sy op ’n gesin wil fokus. In ’n twiet wat sy later uitgevee het, het sy laat hoor: “Ek het besluit om af te tree en my gesin te hê. Ek weet julle ouens is nou happy.” Sy en haar ex-convict hubby, Kenneth Petty (42), het in Oktober laas jaar getrou. Sy het tóé reeds haar eie bloedjies verlang. En hoewel sy besluit het om vir eers af te tree, het sy steeds die charts oorheers toe sy op die rapper 6ix9ine se hit “Trollz” gerap het, asook op Doja Cat se remix van “Say So”. Gelukwensings op Nicki se post het gou ingestroom. Van die sterre wat die mammie gelukgewens het, is Halle Berry en Sam Smith.