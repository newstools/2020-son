TWEE verdagtes is gearresteer in verband met die skietery laas Dinsdag in Philippi-Oos waarin vyf mense dood is. Die verdagtes (18 en 19) is Maandagmiddag in Delft gearresteer. Speurders van Philippi-Oos, geondersteun deur lede van die polisie se eenheid vir openbare orde, het inligting opgevolg en op 'n woning in die hoofstraat van Delft toegesak. Die arrestasies volg nadat vier jong mans op 30 Junie doodgeskiet is toe sewe verdagtes by 'n huis ingestorm en wild begin skiet het. 'n Vyfde man is later in die hospitaal dood. Die verdagtes sal na verwagting Woensdag in die Athlone-landdroshof verskyn op klagte van moord. Die polisie verwag om binnekort meer arrestasies te maak.