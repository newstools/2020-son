DIT is ’n struggle hier buite. Mense sterf of verloor hul werk. Die behoefte en nood is groot ... Maar ’n jong kletsrymer van Booysenpark in die Northerns het ’n rap-liedjie geskryf om die gees van die mense ’n bietjie te lig. Chevandre Jantjies (27) se nuwe liedjie het die naam “Beter Dae”. In dié song rap hy dat dinge nie vir altyd so sal aanhou nie, maar dat daar beslis mooi dinge op pad is. ’n Emosionele Jantjies sê Covid-19 het swaarkry kom vermenigvuldig. Hy vertel nes derduisende ander het hy ook sy werk verloor. Hy sê: “Mense moenie hoop verloor nie. Hierdie swaarkry sal verbygaan. “Dit lyk so asof almal moed verloor het. Ons moet positief bly. “Hierdie is ’n liedjie van hoop, want daar sal beter dae kom. “Die Here is nog altyd daar om ons by te staan en te help. “Hierdie is net ’n fase wat weer sal verbygaan. “Dit sal harde werk kos, maar ons sal die Baai weer regruk. Daarom moet ons mekaar bystaan in die tyd van nood. Ons moet kyk hoe en waar ons ons naaste kan help.” Volgens Jantjies het hy die song Donderdagaand gedrop. Dit is beskikbaar op sy Facebook-blad, 13 Records, asook op YouTube.