FAKE nuus dat die lyke van Abieda Paulse (8) en Yusuf Kiriboto (30) gevind is, maak hul families se pyn nog dieper as wat dit reeds is. Abieda en Kiriboto het verlede Donderdag in die kanaal by Vygieskraal verdrink. Kiriboto het Abieda probeer red toe sy in die kanaal geval en deur die sterk stroom meegesleur is. Die stroom was egter te sterk vir hom om haar te red en albei is deur die stroom weggevoer. Hul oorskot is nog nie gekry nie. Gemeenskapslede het die hele week tot in Koeberg na die twee se lyke gesoek, maar sonder enige sukses. Volgens Abieda se ma, Malikah (26), is sy gisteroggend deur wyksraadslid Magedien Davids ingelig dat twee lyke by Mowbray se kanaal gekry is. Davids sê aan Son iemand het hom met dié inligting gebel. Hy het toe by die cops navraag gedoen. Die polisie in Athlone het egter die gerugte ontken en gesê dit is net ’n wolhaarstorie. Malikah sê: “Ek hoop en bid net dat hulle my kind en Yusuf se liggame gou gaan kry. “Dit is baie swaar vir my, maar die berading wat ek ontvang, help my om staande te bly. Ek het nou aanvaar dat my kind nie gaan terugkom nie en ek het berusting gekry. “Ek wil net haar liggaam hê om haar te begrawe, dan sal my siel rus. “Ons het al langs die rivier af gesoek, tot in Koeberg. “Sommige mense het tot in die rivier gesoek. Die polisie het ons ingelig dat die liggaam ná agt dae sal opkom en dan is dit makliker om te vind.” Gegly Sy vervolg: “Sy en haar maatjies het met hul handjies in die water gespeel. “Sy het in die water geval en kon dit nie regkry om aan die rand vas te hou nie, want die stroom was te sterk vir haar gewees. Sy het om hulp geskree en Yusuf het in die water gespring om haar te help. “Hy het haar aan die hand gehad en probeer na die kant te swem. Dit was glad en hy het aanmekaar gegly. Die stroom het hulle onder die brug meegesleur en dis die laaste dat hulle gesien is. “Die polisieduikers het ook gesoek, maar niks gekry nie. “Haar lykie kan miskien vassit in een van die water­pype.” Die ma sê het hulle Woensdag met plakkate langs die pad betoog. Wat haar seer vererger, is al die fake news. Sy kan nie glo dat mense so ongevoelig kan wees nie. Sy het Abieda as ’n spelerige en opgewonde kind beskryf wat sy baie gaan mis. Die soektog gaan intussen onverpoos voort. 