KAPENAARS het nie gister deelgeneem aan die landwye optog teen die verbod op sigarette nie. Die verbod kom al sedert die begin van die lockdown. Volgens Pamela Valensky, ’n roker van Goodwood wat die vorige betoging buite die parlement bygewoon het, was daar nie gister ’n betoging nie. Die betogers het tydens die vorige betoging beweer meer alkoholdrinkers sterf as diegene wat sigarette rook. Hulle het ook gekla oor hulle op die swartmark amper vier keer meer vir ’n pakkie sigarette moet betaal. Die betoging het gekom kort nadat die hooggeregshof in Pretoria in die guns van die regering beslis het. Dié beslissing tel teen die hofaansoek van die Fair Trade Independent Tobacco Association (Fita), wat die hof genader het om die verbod op tabakprodukte te lig. Die tabakmaatskappye voer aan daar is geen wetenskaplike bewyse dat rokers meer benadeel word deur die corona­virus nie. Handjievol Valensky sê: “Ek is gatvol. Ons regte word ons ontneem. Drank word toegelaat, wat roekelose bestuur en ongelukke veroorsaak.” In Durban het net ’n handjievol mense gister vir die slow drive opgedaag om hulle ontevredenheid te wys oor die entjies wat steeds verbode is. Die groep, Let Our Voices Be Heard, wat onder die vaandel van #SmokersUniteSA val, vra dat die verbod op sigarette gelig word. Die National Coronavirus Command Council het sedert Maart, toe die lockdown begin het, ’n verbod op tabakprodukte geplaas.