ONDANKS die onsekerheid weens die corona-virus-pandemie is daar steeds optimisme dat Liverpool se akademie-spanne die Moederstad later vanjaar kan besoek. Só sê FC Kapstadt se eienaar, Zaid Omar. Omar het vroeër vanjaar aangekondig hy het die Reds se o. 12- en o. 14-akademiespan genooi het om aan sy jaarlikse Kapstadt-sokkerskouspel deel te neem. Die ooreenkoms is ook moontlik gemaak deur Kapstadt se borg. Gebeur Die borg se verteenwoordiger, Lourens de Waal, was ’n lid van die groep wat Anfield in Februarie besoek het om die deal te seal. “Kyk, ons kan nie sê of dit gaan gebeur of nie. Ons kan ook nie die toekoms voorspel nie,” verduidelik Omar. “Daar kan môre ’n cure gevind word vir Covid-19 of volgende jaar, maar ons is wel optimisties daaroor om die toernooi aan te bied. “Natuurlik sal ons ook goedkeuring van die regering moet kry. “Dis ook nou te sê as ons borders weer opgemaak sal word vir vlugte na SA. “Ons is gereed in die starting blocks vir die groen lig. Ek is steeds in kontak met Liverpool se mense en ander verteenwoordigers in Europa.” Omar meen dis moontlik dat die toernooi agter toe hekke gespeel kan word. Prioriteit Hy sê: “Safa CT het gesê ons kan die toernooi na November of Desember skuif. “Ons eerste prioriteit is om almal se veiligheid te verseker en die nodige protokolle te volg.”