DIE Waratahs se lostrio-kombinasie van die ervare Michael Hooper, die vurige Lachie Swinton en die opwindende nuweling Will Harris word as baie gedug beskou. Will Miller was laas jaar ’n lid van die Waratahs. Die losvoorspeler van die Brumbies is dus bewus van die groot uitdaging wat dié drie gaan bied. Dis wanneer dié twee spanne mekaar Saterdag in die ANZ-stadion in die Superrugby AU-kompetisie in Sydney gaan aandurf. Miller het onlangs aan rugby.com.au  gesê: “Hy (Swinton) is goed. “Hy is ’n klein seuntjie, maar hy probeer die hele tyd groot optree. “Ek kom goed oor die weg met almal van hulle. So, dit sal goed wees om weer teen hulle te speel.” Swinton se spel het aansienlik verbeter sedert Superrugby AU afgeskop het. En saam met die meedoënlose Hooper en Harris kan hulle ’n handvol wees. Miller sien uit na die stryd. “Hulle het ’n afgeronde span met ’n goeie pak voorspelers en ’n jong en vinnige agterlyn,” het hy gesê. “Ons hoofdoelwit is om hulle te stuit. Hulle kan enige iemand op hul dag seermaak. Ons moet seker maak dat dit nie ons is nie.” Die Brumbies het die Waratahs die laaste keer in Canberra met 47-14 ver­neder net voordat die seisoen weens die pandemie ontspoor het.