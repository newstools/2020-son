AUGUST Alsina was nie hêppie toe Jada Pinkett Smith hul “verhouding” as niks meer as ’n “entanglement” afmaak nie. Will Smith het sy vrou op haar Facebook-show, The Red Table Talk, uitgevra oor haar gejol met die jong lat terwyl hulle twee glo uitmekaar was. Dis toe dat sy gesê het sy en August was net “entangled” en dat hy siek was en sy hom probeer genees het. Maar August was moerig oor wat Jada gesê het. Hy het sommer op ’n Twitter rant gegaan en in die proses gekap na Keke Palmer, met wie hy ook glo ’n ding aangehad het. “As jy iets wil sê, sê dit met selfvertroue. “Dit is altyd so verwarrend, want ek wys mense opregte liefde. “En die hele tyd eet afguns jou hart op. In elk geval, volgende!” Dieselfde dag dat August sy Twitter-vloermoer gegooi het, het ’n fan ’n foto van hom en Keke getwiet. Nes Jada het Keke vinnig gemaak asof haar verbintenis met August niks ernstigs was nie. “Ja, hy was nooit my ou nie.” Die sanger het toe re­ply: “Jy is absoluut reg. Ek was nooit jou ou nie. “Jou vriende is die rede dat dinge nie uitgewerk het nie.” Ek hou baie van August, maar ek dink dis tyd dat hy ’n sielkundige raadpleeg.