HY HET uitgeval in Idols SA se teaterweek en nou is hy in die top-10 van Maak My Famous. Daylin Sass vertel dat hy uit sy vel gespring het toe Emo Adams hom in Desember laas jaar gebel het om te sê hy gaan op Maak My Famous wees. “My fans het my aangespoor om aan Maak My Famous deel te neem nadat ek dit nie gemaak het in Idols se teaterweek nie. “Ek het ’n oproep van Emo gekry en natuurlik was ek baie opgewonde. Ek kon dit nie glo nie. En soos hulle sê, die res is geskiedenis. “Ek is bly dat ek weer probeer het en stadig maar seker het dinge in plek geval. Ek glo alles val op die regte tyd in plek.” Daylin, wat sy musiekstyl beskryf as R&B met ’n klassieke touch, sê sy musiek sal hoop bring, veral in dié moeilike tyd. “My dryfkrag is my ma wat my alleen grootgemaak het, want my pa het gesterf toe ek sewe was. “Ek wil hulde bring aan haar, want dit was nie maklik nie. “My hart jubel en ek is so dankbaar vir dié seisoen in my lewe en veral vir die ondersteuning van my ma en fans.” Vroeg in Junie het Emo Adams, baasbrein agter en aanbieder van die program, aangekondig dat hulle ’n breek vat en van 5 Augustus af weer regstreeks sal uitsaai. Daylin sê hy wil nie veel uitlaat oor wat ons van hom kan verwag as die top-10 afskop nie. “Al wat ek sê is, dis baie lekker en dat julle dit nie moet misloop nie.”