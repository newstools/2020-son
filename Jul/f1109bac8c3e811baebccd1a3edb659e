GISTEROGGEND het lede van die Kraaifontein-polisie ’n 17-jarige laitie gearresteer vir ’n ongelisensieerde vuurwapen. ’n Intelligensie-gedrewe operasie wat gefokus het op gang-geweld in Northpine het tot dié arrestasie gelei. Die laitie is 07:40 by ’n huis in Eastwood Drive gekry met die .38 Special- rewolwer en ses patrone. Hy sou vandag in die Blue Downs-hof verskyn. In Manenberg is twee verdagtes ook gister aangekeer met ongelisensieerde wapens en ammunisie in hul besit. Gewond Lede van die Manenberg-polisie het omstreeks 12:45 in die middel van Ruimtestraat ’n verdagte gesien wat doodluiters skote afvuur. Die 23-jarige verdagte is onmiddellik gearresteer vir die ongelisensieerde 9 mm-pistool en ses patrone in sy besit. Gelukkig is niemand gewond of dood nie. Nog ’n verdagte (24) is 17:55 ook in Ruimtestraat aangekeer. Die man is gearresteer vir die onwettige besit van ’n 9 mm-pistool en oor hy ’n inwoner daar gedreig het.