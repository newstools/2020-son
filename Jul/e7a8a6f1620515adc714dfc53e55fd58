GEORGE. – ’n Meisie (17) is in die moeilikheid nadat sy na bewering haar niggie met ’n bottelnek gesteek het oor gesig-scrub. Nobuzwe Talane (21) is in ’n hospitaal behandel vir ’n snywond aan haar regteroor. Die tiener en Talane het verlede week saam met vriende in hul huis in die Ramaphosa-plakkerskamp naby George gesit. Familielede is geskok oor die voorval en die slagoffer se ma, Zazo Mpithi, sê sy was by die werk toe sy hoor haar dogter is beseer. “Hulle het nog altyd goed saam gebly. Vriende het vertel hulle het oor gesigseep baklei. “Ek is net bly daar was ander mense by toe dit gebeur het.” Nomava Siwephu, ’n buurvrou, sê sy het die lawaai langsaan gehoor. Vervoer “Ek het gaan kyk wat aangaan en gesien een meisie se oor is afgesny. Een van hul vriende sê toe dit gaan oor gesteelde gesigseep. “Dit was ’n vreeslike gesig en ons kon gelukkig vervoer hospitaal toe reël. “Ek ken die kinders al lank en hulle is goeie kinders.” Nelisa Dlampu, ’n gemeenskapswerker, sê voorvalle soos dié kom gereeld voor tussen kinders wat in dieselfde huis bly. “Huishoudelike geskille is meer algemeen tussen grootmense as tussen kinders.” Dlampu sê mense moet hulle meer daarop toespits om hulle te beskerm en die lockdown-­ reëls na te kom. “Kom ons bly by die huis en veg teen die virus, pleks van om teen mekaar te veg. “Ouers het ’n groot taak ge­durende die pandemie omdat hulle by die werk moet wees én hul kinders moet dophou.”