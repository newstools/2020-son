TALLE gesinne van die Parkridge- informele nedersetting in Oos-Londen is dakloos nadat ’n brand sowat 40 shacks in puin gelê het. Die voorval het Maandagmiddag gebeur. Sharon-Anne Ruiters se ouerhuis het tot op die grond afgebrand. Sy sê sy was Maandagmiddag nog besig om wasgoed te was toe een van die kinders kom sê ’n shack brand. Ruiters sê toe inwoners die krane oopdraai vir water om die vlamme te blus, was daar nie ’n druppel water nie. Sy sê in daardie stadium was die vlamme reeds naby haar neef en niggie se shack. Volgens Ruiters het die wind baie sterk gewaai. Hulle kon net manage om ’n paar kledingstukke te gryp en uit die huis te hardloop. Sy sê haar niggie kon darem ook nog daarin slaag om haar TV te red. Ruiters sê toe hulle hulle weer kom kry, het die brand intussen versprei na haar (Ruiters se) bure se perseel. Volgens haar is daar in haar bure se yard ’n shack. Ruiters sê in daardie stadium was die familiehuis wat haar ouers meer as 50 jaar gelede laat bou het, nog staande. Sy sê toe sy eventually teruggaan in haar huis, was dit donker van die rook. Volgens haar kon sy net ’n paar kledingstukke, beddegoed en haar ID-boekie gryp. Sy sê omdat sy ’n chroniese siekte het, kon sy nie die rook hanteer nie. Volgens haar kon hulle toe maar net staan en toekyk hoe haar ouerhuis afbrand. Ruiters sê die regering moet sorg dat hul huis so gou moontlik herbou word. “Ek het nog steeds mixed feel­ings oor die besigheid, want dit was my ouerhuis.” Sy sê die huis was die produk van haar pa, Jan Ruiters, se harde werk. Volgens haar het hulle goeie herinneringe van die huis – 55 jaar se herinneringe. Ruiters sê al wat sy nou van haar ma oor het, is haar ma se ID. Percy King (59), ook ’n inwoner, sê die shack waarin die brand ontstaan het, was gesluit toe die brand uitbreek. Niemand kon dus ingaan om enige van die besittings te red nie. King sê hy vermoed die brand het ontstaan nadat ’n stoof aan gelos is. Volgens hom was die betrokke shack se eienaar in daardie stadium by haar werk. Sinalo Chewane se shack het ook afgebrand. Sy sê sy kon daarin slaag om haar suster uit haar shack te red toe die vlamme haar blyplek nader. Merlin Goosen, wie se dogter ’n sopkombuis in die area het en altyd bereid is om mense in nood te help, sê haar (Merlin se) broer het destyds toe haar dogter nog klein was, geprofeteer sy sal eendag mense in nood help. Volgens Goosen is dit presies wat haar dogter nou doen vir diegene wat ál hul besittings verloor het. Afgeneem Samkelo Ngwenya, munisipale woordvoerder, bevestig ’n brand het Maandag sowat 40 shacks in Park­ridge in puin gelê. Hy sê brandbestryders kon die vlamme ná ’n ruk blus. Ngwenya sê onwettige kragverbindings het vermoedelik tot die brand gelei. Die munisipaliteit het die name afgeneem van 114 slagoffers vir Sassa-aansoeke en social relief-pakkette. Volgens hom sal die slagoffers komberse kry en by ’n nabygeleë gemeenskapsaal geakkommodeer word.