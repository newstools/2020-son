ZINDZI Mandela, dogter van oudpres. Nelson Mandela en Winnie Madikizela-Mandela, is in die ouderdom van 59 dood. Haar dood is Maandagoggend deur die departement van internasionale betrekkinge bevestig. Mandela was Suid-Afrika se ambassadeur in Denemarke. Mandela was in haar leeftyd ’n politieke aktivis wat teen apartheid baklei het. Sy is in 1977 saam met haar ma na Brandfort toe sy daarheen verban is. Sy het daarna na Swaziland verhuis en nadat sy skool klaargemaak het, het sy aan die Universiteit van Kaapstad vir ’n regsgraad ingeskryf. Sy en haar suster het  ook as woordvoerders vir hul ouers gedien. In 1985 is sy gekies om 'n toespraak van haar pa voor te lees waarin hy die destydse staatspresident, P.W. Botha, se aanbod van vrylating geweier het. Zindzi het gedigte geskryf wat al by verskeie geleenthede gepubliseer is. - EWN 