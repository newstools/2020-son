GRONDBESETTERS het belowe om op te hou om oral te plak. Dis nadat die nasionale minister van behuising en sanitasie, Lindiwe Sisulu, Donderdag met hulle vergader het. Dít volg ná verskeie grondbesettings in areas soos Khayeli­tsha, Delft, Mfuleni en Kraaifontein. In baie gevalle het dit in chaos ontaard. Son het laas week berig die gewelddadige grondbesetters kan die Stad Kaapstad se behuisingsdepartement sowat R1,3 miljard kos. Sisulu sê in ’n persverklaring sy het met gemeenskapsleiers in die geraakte areas vergader om agter die kap van die byl te kom. Sy sê: “Baie mense vind hulself nou as gevolg van die Covid-19-pandemie dakloos nadat hulle hul werk verloor het. “Hierdie displacement is nie as gevolg van die mense se eie doen en late nie. “Ons het maatreëls in plek gestel om te cater vir mense wat nie nou in staat is om hul rent te betaal nie.” Volgens haar het die leiers beloof om op te hou met die ontwrigtings en om saam met die regering te werk om blywende oplossings te vind.