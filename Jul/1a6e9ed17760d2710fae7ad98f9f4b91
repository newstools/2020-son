KAPENAARS kan net nie sonder hul drank nie ... Skaars twee dae ná die verbod op die verkoop van alkohol heringestel is, is daar by ’n drankwinkel ingebreek. Pres. Cyril Ramaphosa het Sondagaand weer ’n stokkie voor drank gesteek – met onmiddellike effek. En gister het ’n drankwinkel in Bothasig deurgeloop. Die diewe is met onder andere ’n klomp bottels wyn weg. Volgens brig. Novela Potelwa, ’n polisiewoordvoerder, is die OK-winkel gister omstreeks 04:35 geteiken. Sy sê voorlopige ondersoeke dui daarop dat die winkeleienaar bewus geword het van die inbraak toe ’n alarm afgegaan het in sy winkel in die Village Centre in Vryburgerstraat. Sakeroof “ ’n Aansienlike hoeveelheid duur drank is gesteel,” het sy bygevoeg. ’n Saak van sakeroof word ondersoek. Enigeen met inligting oor die voorval word gevra om die ondersoekbeampte, sers. Jonathan Kriel, te skakel by 021 558 3688 of 079 894 0095.