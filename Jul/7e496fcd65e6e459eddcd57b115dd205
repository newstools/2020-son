KRIEKET Suid-Afrika (KSA) se Solidarity Cup gaan op Internasionale Nelson Mandeladag plaasvind. Dié dag ter herdenking van die ontslape oudpresident is op 18 Julie, Madiba se verjaardag. Drie spanne gelaai met Suid- Afrika se beste spelers gaan in een wedstryd in ’n nuwe formaat genaamd 3 Team Cricket (3TC) teen mekaar speel. Elke span bestaan uit agt spelers. Die spanne word aangevoer deur Kagiso Rabada, AB de Villiers en Quinton de Kock. Opwindend Dié nuus kom nadat Nathi Mthethwa, die minister van sport, kuns en kultuur, die wedstryd goedgekeur het nadat dit aanvanklik vir verlede Saterdag geskeduleer was. Die wedstryd word op Super­Sport Park in Pretoria gespeel. Dr. Jacques Faul, die waarnemende uitvoerende hoof van KSA, sê: “Dit is baie opwindend om weer regstreekse krieket te hê, met ons topspelers weer op ons TV-skerms. “Ek kan nie dink aan ’n meer geskikte dag om hierdie wedstryd te hou as Nelson Mandeladag nie, want die belangrikste doel is om geld in te samel vir diegene wat kwaai deur die corona-virus geraak is. “Dit is oor byna drie weke en dit gee ons spelers ook meer tyd om behoorlik voor te berei en die kans op beserings te verminder. “Ek wil die regering en ons eie mediese span weer bedank vir alles wat hulle gedoen het om terug te keer na oefening en spel. “Ek wil ook net die ongelooflike borge wat by hierdie geleentheid betrokke is, bedank vir hul volgehoue ??toewyding.” Nomkhita Nqweni, waarnemende uitvoerende hoof van die Solidarity Fund, sê: “Die Solidarity Cup sal die perfekte geleentheid bied om die boodskap agter ons veldtog Citizens in Solidarity te demonstreer. “Hierdie boodskap is om alle noodsaaklike, toepas­like gedrag in die tyd van hierdie pandemie te versterk en ook om die hele Suid-Afrika te herinner aan ons vermoë om saam te werk en unieke oplossings te vind in ’n tyd van krisis.” Spanne: Eagles: AB de Villiers (k), Aiden Markram, Rassie van der Dussen, Kyle Verreynne, Andile Phehlukwayo, Sisanda Magala, Junior Dala, Lungi Ngidi. Kingfishers: Kagiso Rabada (k), Reeza Hendricks, Janneman Malan, Faf du Plessis, Heinrich Klaasen, Chris Morris, Glenton Stuurman, Tabraiz Shamsi. Kites: Quinton de Kock (k), Temba Bavuma, Jon-Jon Smuts, David Miller, Dwaine Pretorius, Lutho Sipamla, Beuran Hendricks, Anrich Nortjé.