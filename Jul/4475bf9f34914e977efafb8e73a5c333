HILTON Moreeng se sukses met die Suid-Afrikaanse vrouekrieketspan het verseker dat hy heraangestel is as afrigter van dié nasionale span. Krieket Suid-Afrika (KSA) het gister Moreeng se heraanstelling bevestig. Hy het vroeër vanjaar die Proteas tot in die halfeindronde van die T20 World Cup vir vroue gebrei. Suid-Afrika was baie ongelukkig om in ’n naelbyt-halfeindstryd teen die gasheer en uiteindelike wenner, Australië, vas te val. Moreeng het die vroue ook in 2014 tot in die halfeindronde van dié toernooi gebrei. Die Proteas is dus nou ’n vrouekrieketspan wat meer respek op internasionale vlak afdwing. Voor hul deelname aan vanjaar se T20 World Cup is dit reeds bewys. Moreeng het toe sy span op ’n toer van Nieu-Seeland geneem en in ’n internasionale eendagreeks van drie wedstryde die gasheer met 3-0 geklop. Suid-Afrika is danksy daai reekssege derde op die Internasionale Krieketraad se Vrouekampioenskapstoernooi se punteleer met 25 punte. Engeland is tweede met 27 punte en Australië (39) is ver voor. Moreeng en sy span is ook danksy dié goeie ranglysposisie verseker van outomatiese kwalifikasie vir volgende jaar se ODI World Cup. Moreeng het luidens ’n verklaring oor sy heraanstelling gesê: “Dis ’n opwindende geleentheid om weer saam met die span te kan werk. “Ek wil KSA bedank vir sy vertroue in my om dié ongelooflike groep krieketspelers in die volgende fase van hul loopbaan te lei. “Toe ek die eerste keer die pos opneem, het ons ’n paar jong spelers met hope potensiaal gehad. Nou is hulle opgewasse en ding met die bestes in die wêreld mee. “Die volgende stap is om gereeld in die voorste drie plekke op die ranglys te feature en silwerware vir Suid-Afrika te wen.” Bestuur Die Proteas gaan in September na Engeland toer om in vier ODI-wedstryde en twee T20s te speel. Die SA vrouekrieketspan se bestuur is: Hilton Moreeng (hoofafrigter), Sedibu Mohlaba (bestuurder), Zane Webster (kondisionerings­afrigter), Tshegofatso Gaetsewe (spandokter), Molebatsi Theletsane (fisioterapeut).