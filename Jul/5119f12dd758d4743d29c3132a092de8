DIE apteekgroep Dis-Chem is met R1,2 miljoen beboet omdat hy vrek duur gevra het vir maskers tydens die pandemie. Die saak is in April na die Mededingingstribunaal verwys nadat lede van die publiek oor die hoë pryse gekla het. Dis-Chem het in Mei voor die tribunaal gesê hy was genoop om sy pryse op te stoot weens die ontwrigting in die verskaffing van die maskers en pryse wat deur die vervaardigers verhoog is. Volgens Dis-Chem het sy mededingers kort daarna ook hul pryse opgestoot. Die tribunaal het nietemin bevind Dis-Chem het die Wet op Mededinging verbreek. Die kommissie sê hy kon bewys dat Dis-Chem sy magte in die mark oorskry het en dat hy sy pryse tydens die pandemie “uitermatig verhoog het”. Een van die verhogings het gekom op die dag toe dit aangekondig is dat Suid-Afrika sy eerste Covid-19-geval het. “Dis-Chem kon nie bewys die verhoging van sy pryse was redelik nie.” – News24