DIE geld waarmee die Belhar Primêre Skool ’n gesteelde draadheining moes vervang het, word nou gebruik om Covid-19-regulasies na te kom. Vir die beheerliggaam van die Belhar Primêre Skool is dié situasie onaanvaarbaar. Hulle versoek dat die owerhede die heining so gou moontlik vervang. Sylvia Africa, voorsitter van die skoolbeheerliggaam, sê die skool se heining is sedert Junie 2018 stuk vir stuk gesteel. Die laaste gedeelte is in Oktober gesteel. “Ons het briewe aan die Wes-Kaapse onderwys­departement (WKOD) geskryf om hulle te versoek om die heining te vervang. “Ons het lank voordat die pandemie begin het, van die WKOD gehoor. “Die budget om die heining te vervang, is toe goedgekeur. “Ons was opgewonde daaroor omdat dit nodig is.” Africa sê toe sy op eie stoom gaan uitvind wat die vertraging met die heining is, het ’n ouer haar ingelig die geld vir die heining word nou gebruik om Covid-19-regulasies na te kom. “Soos ek gesê het, ons versoek is voor die pandemie goedgekeur.” Africa vertel mense kom hou op die oop veld paartie. Net voor Paasnaweek was daar volgens haar ’n voorval op die skoolterrein. “ ’n Groep van tussen 12 en 15 mans het by die begraafplaas langs die skool oor ’n heining gespring. “Hulle het met hul vuurwapens en messe oorgespring en deur die skool gehardloop. “Ons vermoed hulle was op soek na iemand, maar hulle het die persoon nie gekry nie. “Dit het chaos onder die leerders veroorsaak. “Ouers het hul kinders kom haal.” Africa sê sulke goed stel die leerders se lewe in verdere gevaar én dan is daar die risiko van vandalisme. “Ek wil weet of die departement vir gevolge van vandalisme wil betaal of vir ’n heining?” vra Africa. ’n Buurtwaglid wat daar patrolleer, Ivan Esau, sê: “As die heining op is, sal daar minder mense wees wat in die gebied by huise inbreek, goed steel en gaan verkoop. “Mense voel onveilig en hulle kan nie eens slaap nie. “Ons wil nie hê kinders moet na ander skole gaan net omdat hulle onveilig voel nie.” Aangebied Kerry Mauchline, ’n woordvoerder van die WKOD, sê by navraag sy is nie persoonlik bewus van hierdie saak nie, maar sy sal by die departement en distrikskantoor navraag doen oor die omstandig­hede. Mauchline voeg by: “Ek is bewus daarvan dat alle provinsies aansienlike cuts in hul begroting ondervind. “Dit is as gevolg van die spesiale aanpassingsbegroting wat verlede week deur die nasionale minister van finansies aangebied is. “Dit sal ons vermoë om beplande infrastruktuurprojekte te lewer, beduidend beïnvloed.” 