HULDEBLYKE stroom in ná die dood van die Springbok-rugbyspeler Timothy Nkonki, wat Maandag weens Covid-19 oorlede is. Nkonki (70) was klein, maar het die hart van ’n leeu en ook ’n bedrieglike systap gehad. Hy het in Uitenhage gewoon en was ’n legende by die Star of Hope-rugbyklub, waarvan hy ook die president was. Nkonki het begin naam maak as senter en vleuel van die destydse Luiperds. Hoogtepunte in Nkonki se loopbaan het onder meer rugbytoere in Frank­ryk en Argentinië ingesluit. Barbarians Hy het in 63 eersterangse wedstryde gespeel wat kragmetings met die Franse, All Blacks en Britse Leeus insluit. Nkonki het in 1977 saam met die Springbok-kaptein Morné du Plessis vir die President-vyftiental teen die Franse gespeel. Hy het ook aan die Springbok-proewe deelgeneem en in 1979 as ’n lid van die SA Barbarians in Brittanje getoer. Nkonki het ná apartheid ’n Springbok geword toe die SA Rugbyunie Springbok-kleure in 2013 gegee het aan alle nie-blanke spelers wat vir die nasionale span gespeel het.