TERWYL ouers en onnies reeds betoog, moet nóg leerders terug hok toe. Angie Motshekga, nasionale minister van basiese onderwys, het Donderdag met die raad van onderwysministers vergader om weer te kyk na die ander grade wat binnekort moet terugkeer. Ná die vergadering is ’n besluit geneem dat net gr. 6, gr. 11 en gr. R Maandag 6 Julie moet terugkeer skool toe. Hierdie besluit geld in alle provinsies. Die ander grade sal deur die loop van Julie ingefaseer word. Dit is in ooreenstemming met die tydsgleuwe soos gepubliseer in 29 Julie se Staatskoerant. Op die vergadering het Motshekga vyf verslae ontvang wat fokus op sleutelgebiede in basiese onderwys in ’n Covid-19-omgewing. Die verslae het gefokus op ’n breë oorsig oor die ontwikkeling van die beleid van infasering wat die departement volg. Gelei “Ons sal die heropening van skole aanpas volgens die risiko-strategie wat ons volg en alle faktore in ag neem,” sê Motshekga. “Ons word gelei deur die stygende aantal virus-gevalle regdeur die land. “Ons besef baie goed dat leerders in gemeenskappe woon wat deur die virus geraak word. Dus sal ons ’n baie noukeurige benadering volg wat aangepas kan word volgens wat in dié gebiede aangaan,” sê sy. Motshekga gaan oor die naweek ’n perskonferensie hou en meer uitwei oor die aangepaste planne om die ander grade ook terug in die skool te kry.