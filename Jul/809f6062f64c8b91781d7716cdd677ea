GEORGE. – Twee buddies is bly oor pres. Cyril Ramaphosa se drankverbod, want dit het hulle gehelp om op te hou drink. Die twee pelle van Nekkies was vroeër berug vir hul drinkery. Jeff Noselo en Bree Mkhontwana sê sedert die regering die verkoop van alkohol in die Covid-19-pandemie verbied het, het hulle nog niks gedrink nie. Rehabiliteer Hulle sê as dit nie vir die verbod op alkohol was nie, sou hulle steeds gedrink en nie geld gespaar het nie. Die vriende vra lede van die gemeenskap om die lockdown-maatreëls na te kom ter wille van die veiligheid van hul familie en geliefdes. Mkhontwana (51) sê hy moes sedert vlak 5 van die lockdown rehabiliteer om skoon te bly. “Mense ken my oor my drinkery elke dag. “Wyn is my gunsteling-drank, maar ek is bang vir die virus en het besluit om tuis te bly en nugter te wees.” Mkhontwana sê die lockdown was goed vir hom. Hy’t sy pel oortuig om ook te rehabiliteer. “Ons is nou koffie-buddies en drink nie meer nie. Ek het geld gespaar en vir my klere gekoop. Met die geld wat ek spaar, wil ek aanbou aan my RDP-huis.” Noselo sê dankie aan die lockdown. “Vlak 5 was die keerpunt in my lewe. Nou kan ek vir my familie sorg. Ek besef nou hoeveel geld ek op booze gemors het.” Hy sê hy’s dankbaar hy’t nog werk en kan nou die foute regstel wat hy gemaak het. “Ek het die laaste sewe jaar gedrink. Nou is ek ’n ander man.” Noselo sê Mkho­ntwana het hom in vlak 5 gebel en aangesê om by die huis te bly. “Ek het geluister. Vandag wil vorentoe beweeg.” Nomntu Xatha, ’n cousin van Mkhontwana, sê: “Hy het elke dag gedrink en baie geld gemors. Sy lewe het baie verander. Hy drink nou koffie.”