DIS die Suid-Afrikaanse Sokkervereniging (Safa) se skuld dat geen sokker nog in die land gespeel word nie. Só sê Peter Koutroulis, voormalige bedryfshoof van Chippa United. Dit blyk daar was groot verwarring tussen Safa en die Premiersokkerliga (PSL) oor wanneer die huidige 2019-’20-seisoen sal voortgaan. Safa het gesê hy ondersteun die hervatting van sokker in die eerste week van Augustus. Dít was laas week in die beheerliggaam se jongste amptelike verklaring. Kort voor dit het Irvin Khoza, voorsitter van die PSL, op ’n perskonferensie aangekondig die liga het die datums vir die hervatting van die seisoen aan Safa voorgelê. Toe daar aangekondig is dat die skeidsregters tot die eerste week van Augustus nodig sal hê om fiks te word en gereed te wees vir wedstryde, het Koutroulis gesê Safa moet die skuld gegee word vir die vertraging. Hy sê: “Weet jy wat die grootste probleem is? Dr. Irvin (Khoza) het alles probeer en nou, hoe kan Safa nie saamstem nie? “Ek verstaan dit nie. Die PSL het alles gedoen soos wat die minister van sport verwag het en nou praat Safa oor die skeidsregters. “Die skeidsregters is nie sokkerspelers nie; hulle het nie baie tyd nodig om fiks te word nie. ’n Skeidsregter het net ’n week nodig om fiks te word.” Sekere skeidsregters het die saak in die sosiale media bespreek. Die voormalige skeidsregter Ace Ncobo sê die uitlatings oor die wedstrydbeamptes is nie waar nie en het bevestig dat hulle gereed is vir aksie.