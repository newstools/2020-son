DIE lewe onder lockdown is hard. Klip-, kliphard. En dinge raak nog soveel tawwer as jy boonop gestremd is en sukkel om kop bo water te hou. Richard Jordaan (51) van Timothy Valley is verlam aan die linkerkant van sy liggaam. Hy sê: “Dis ’n taamlike ongemaklike storie, want ek kan nie oral uitkom waar ek wil wees nie. “Mense beweeg rondom my sonder maskers en dit maak my bang, want die virus kan so maklik opgetel word.” Jordaan sê hy sien veels te dikwels maskerlose inwoners in sy buurt wat Covid-19 nie ernstig opneem nie. Othwill Minto (27) van Windvogel sê hy was maar twee jaar oud toe ’n kar hom voor hul huis omgestamp het. Hy is van sy middel af onder toe verlam. “Ek het ’n helper wat saam met my hospitaal toe gaan vir my besoeke, maar weens lockdown-regulasies kan hy nie meer saam met my by die hospitaal ingaan nie. “Dit is swaar sonder werk en ek kry ook nie die R350- werkloosheidstoelaag wat president Cyril Ramaphosa belowe het nie.” Brendon Afrikaner sê die lockdown maak dat hy nie sy hospitaalbesoeke kan nakom nie. Vervoer is ’n groot probleem vir hom. Afrikaner het nie sy eie vervoer nie en is totaal en ál afhanklik van openbare vervoer. Hartsbegeerte “Ek is al vanaf 12-jarige ouderdom in ’n rystoel. “Vandag is ek 40 jaar oud en ten spyte van die lockdown, glo ek dat die man van Bo sal deurkom vir my.” Afrikaner sê dit bly sy hartsbegeerte dat hy eendag ’n werk sal kry. Hy kom oor die weg deur op sy vuiste te loop. Hobongwane is ’n bekende gesig in sy buurt waar hy ’n living uit rommel probeer maak. Die grootste wens van Jonathan Bosman van Helenvale is ’n rystoel van sy eie. “Ek sukkel om elke dag so ongemaklik by plekke uit te kom. Ek sit en sukkel aan en nou en dan kan ek bietjie stap, maar dit is definitief erger gesukkel tydens die lockdown,” sê hy. Gaynor Wagener (56) sê die lockdown-periode was darem nie so hard op haar nie. “Ek het ’n vriendin wat as ’n nursing assistant werk en sy bring my medikasie vir my. “Ek is ook van die geluk­kiges wat die R350-toelaag kon kry.”