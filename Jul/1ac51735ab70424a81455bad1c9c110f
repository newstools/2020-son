AARON Cruden het ’n groot rol om te speel om die Chiefs weer op die wenpad te kry. Die span van Warren Gatland (afrigter) het tot dusver al sy games in die Superrugby Aotearoa-kompetisie verloor. Cruden, ’n veteraan van 50 toetse vir die All Blacks, sal sy span Sondag in Hamilton moet probeer help om die Hurricanes te klop. Agtereenvolgende nederlae teen die Highlanders, Blues en Crusaders beteken dat die Chiefs laaste op die puntelys is. Die 31-jarige losskakel meen die Chiefs moenie paniekbevange raak nie. Hy sê Gatland het die reg om van die senior spelers te verwag om Sondag hand op te steek teen die Hurricanes. Cruden is steeds passievol om sy beste te lewer vir die span wat hy reeds 97 keer in sy loopbaan verteenwoordig het. Begeerte Hy sê: “Die realiteit is dat ons tans 0 uit 3 het. Ek is egter nog net so mededingend soos wat ek nog altyd was. “Ek het ’n begeerte om te wen. En net soos ek, voel die hele groep dat dit (’n oorwinning) nie te ver weg is nie. “Sekere aspekte van my spel verloop tans goed, maar ek is die generaal, die organiseerder en is baie hard met myself. “Ek glo ek kan beslis ’n bietjie meer beheer neem om die span te help om ’n oorwinning te behaal.” Cruden het die afgelope naweek twee waardevolle bresse geslaan in sy span se nederlaag van 13-18 teen die Crusaders in Christchurch. Sy aangeë het egter na die spelers van die opposisie gegaan. Al sy goeie werk was dus daarmee heen. Hy gaan dus wil verseker die geleenthede wat hy skep, word in punte omskep.