CHILIBOY Ralepelle glo die stelsel en transformasie in Suid-Afrika het vir swart rugbyspelers misluk. Die voormalige Springbok-haker is laas week vir agt jaar geskors nadat hy ’n derde keer positief getoets is vir die gebruik van verbode middels. Ralepelle hou vol hy is onskuldig. Hy sê daar is met sy bloedmonsters gepeuter. Hy het aan Rapport gesê: “Dis ’n nagmerrie. Ek argumenteer nie oor wat hulle in my bloed gevind het nie. “As dit is wat hulle gekry het, is dit so. “Hulle het dit in albei monsters gevind. My verweer is as ek nie beskerming het van die oomblik dat ek die monster gegee het totdat dit by die laboratorium ontvang is nie, hoe weet ek daar is nie daarmee gepeuter nie?” Plaas Die voormalige Bulls- en Sharks-haker vat ook die stelsel waarin swart spelers ryp gedruk word, aan. Wit spelers, sê Ralepelle, ervaar nie dieselfde druk nie. “Hulle kan ná rugby “teruggaan plaas toe” en daar ’n bestaan maak, terwyl swart spelers nie daardie voorreg het nie. Ralepelle meen Suid-Afrikaanse sportkodes moet Amerika navolg deur swart spelers ’n kans te gee om eers af te studeer voordat hulle professionele sport beoefen. Jake White het Ralepelle in 2006 vir die Drienasies-reeks gekies. Hy het ’n Springbok geword al het hy minder as 10 minute se Superrugby-ervaring gehad. Sy enigste Bok-verskyning was op sy tuisveld, Loftus Versfeld. Op die Bokke se jaareindtoer in 2006 in Europa het Ralepelle boonop baie min speelkans gekry. In die laaste game van die toer, teen ’n Wêreld XV-tal, het Ralepelle die eerste swart Bok-kaptein geword en ook die jongste speler tot nog toe wat die Bokke aangevoer het. Skande Hy sê: “Jy kies nie jouself nie. Tog moet ek vra: As jy ’n speler net twee minute se speelkans gee, is dit rêrig vir hom ’n geleentheid? “Om ’n speler te kies en hom dan net vir twee minute te laat speel, is ’n skande. “As jy eerlik is en die speler oor jou plan inlig, sal hy dit nog verstaan. Maar dit is nooit gedoen nie.”