LEWIS Hamilton het gister vir die eerste keer die voorsprong in die World Cham­pionship geneem nadat hy die Hongaarse Formule Een-Grand Prix op oortuigende wyse gewen het. Hamilton (Mercedes) het die wedren in Hungaroring naby Boedapest ’n agtste keer gewen. Dis ’n rekord. Hy is gevolg deur Max Verstappen (Red Bull), Valtteri Bottas (Mercedes), Lance­ Stroll (Racing Point), Alexander Albon (Red Bull) en Sebastian Vettel (Ferrari). Hamilton (63 punte) het met sy oorwinning ook as vanjaar se voorloper by Bottas (58) op die World Championship se puntelys oorgeneem. Verstappen (33) lê derde. Hamilton het aan die begin van die wedren ’n voorsprong van 8 sekondes in die nat weer opgebou. Daarna het hy na droë bande oorgeskakel en van daar af beheer van die wedren geneem. Hamilton het selfs tyd gehad om vir vars bande te stop met drie rondes oor. Hy het ’n ekstra punt verwerf omdat hy die vinnigste rondes afgelê het. Bottas kon Verstappen van Red Bull nie vir die tweede plek verbysteek nie. Dit gee Hamilton ’n voorsprong van vyf punte ná drie wedrenne. Verstappen se tweede plek was buitengewoon, want hy het gecrash en die voorkant en onderstel van sy motor in die proses beskadig. Red Bull se werktuigkundiges het wondere verrig om die skade aan sy motor te herstel in die toegelate tyd en hom terug in die wedren te kry. Hy het daarna ’n uitstekende wedren gery om Bottas se aanslag aan die einde af te weer. Dit was Hamilton se tweede agtereenvolgende sege in die derde wedren van die seisoen. Dit kom ná nog ’n standpunt teen rassisme deur jaers voor die wedren. Net soos in die eerste twee wedrenne, het die meeste van die bestuurders langs Hamilton gekniel, terwyl ’n paar verkies het om vir hul eie redes staande te bly. Daar was nooit twyfel oor dié oorwinning van Hamilton nie omdat hy van die begin af reeds die voortou geneem het.