RUGBYGEESDRIFTIGES van oor die wêreld het hulde gebring aan die All Black-ikoon Andy Haden, wat gister oorlede is. Die voormalige All Black-slot het ’n lang stryd teen kanker gevoer. Hy was 69. Sy jarelange vriend en voormalige Australiese slot Peter FitzSimons, het gesê Haden sal vir baie dinge onthou word, maar eerstens vir sy buitengewone spelvermoë. Nog ’n jarelange vriend, die voormalige All Black-afrigter John Hart, het die groot Kiwi-slot as ’n innoverende, kreatiewe en spesiale rugbyspeler beskryf. Volgens Hart het Haden die weg gebaan vir moderne professionele spelers. Hart het aan stuff.co.nz gesê hy is diep bedroef oor die verlies van so ’n besonderse mens. Hy het ook sy medelye met Haden se vrou, Trecha, en die Haden-familie uitgespreek. “Ek dink sy nalatenskap is groot,” sê Hart van ’n speler wat sy regterhand was in die Auckland-span van die 1980’s. “Hy is een van die beste All Black-slotte van alle tye, met 117 toetswedstryde in ’n loopbaan van 13 jaar. “Hy het ook in 150 games vir Auckland uitgedraf. Uitgedaag “Hy was ’n ongelooflike speler wat waarskynlik nooit die krediet ontvang het wat hy as rugbyspeler verdien het nie weens die omstredenheid wat hom gevolg het. “Hy het die owerhede uitgedaag en sal onthou word as ’n professionele speler voordat die spel professioneel geword het. Hy was iemand wat in daardie opsig jare voor sy tyd was. “Sommige mense onthou die omstredenheid eerder as die speler. Hy was ’n fantastiese speler, ’n wonderlike innoveerder en eintlik ’n baanbreker van die spel. “Hy was ’n pionier in baie dinge. Die spelers het groot voordeel getrek uit sy leierskap in die 1970’s en ‘80’s.”