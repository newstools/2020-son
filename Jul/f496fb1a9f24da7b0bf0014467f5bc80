DIE polisie ondersoek die moord op Wynand Breedt, ’n bekende Afrikaanse sanger. Breedt is Vrydagaand op sy plaas buite Worcester doodgeskiet. Volgens die polisie het die voorval omstreeks 22:30 gebeur. Breedt (45) is met ’n skietwond in sy bors aangetref. Sers. Noloyiso Rwexana, ’n polisiewoordvoerder, sê: “Die polisie volg alle leidrade op.” Thomas van Dalen, hoof van kommunikasie by die belangegroep AfriForum, sê wat in dié stadium bekend is, is dat Breedt en sy partner, John Sinclaire, uit was. Hulle het Vrydagaand omstreeks 22:00 op die plaas aangekom. Toegeklap Sinclaire het uitgeklim om die huis te gaan oopsluit, terwyl Breedt die kar geparkeer het. Van Dalen sê: “Toe Sinclaire die deur oopmaak, het ’n man in die deur gestaan en ’n wapen op hom gerig. Hy het die deur toegeklap. Van Dalen sê dis nog on­seker wat daarna gebeur het, maar dit word ondersoek. ’n Verdagte het van die toneel gevlug en niks is uit die huis gesteel nie. AfriForum het by die saak betrokke geraak deur sy gemeenskapsveiligheidsprogram toe hy sy hulp aan die familie gebied het. – News24