CALITZDORP. – Maak net asseblief die tiep veilig met ’n draadomheining en ’n slot en ketting ... Dís die pleidooi van verskeie inwoners nadat ’n 13-jarige seuntjie dié naweek na bewering ’n verkragting daar gepleeg het. Sy vermeende slagoffer is maar net 11 jaar oud. ’n Bron vertel: “Die kinders het daar by die tiep gaan speel toe die verdagte ook sy verskyning daar gemaak het. “Wat werklik gebeur het sal ons nie weet nie. Wat ek wel weet, is dat die beweerde voorval nie sou gebeur het as die tiep omhein was nie.” Intussen gons dit in die dorp oor die beweerde voorval. Mense het egter teenoor Son zip gekap oor wat nou eintlik gebeur het op die tiep langs die R62-deurpad. Kapt. Malcolm Pojie, ’n polisiewoordvoerder, het by navraag gesê: “ ’n 13-jarige seun is Sondag gearresteer in verband met die beweerde verkragting van ’n 11-jarige meisie op die stortingsterrein. “Daar word beweer dat die slagoffer en twee van haar vriende by die tiep bymekaargekom het om hul bompies te geniet toe die verdagte hom by hulle aansluit en oor seks begin praat. “Hy het toe later, nadat die klaagster se twee vriende elders gaan sit het, die slagoffer na bewering op die grond neergepen en haar verkrag. Rapporteer “Een van die vriende van die slagoffer het gesien wat gebeur het en het die verdagte toe van die slagoffer af gepluk. “Hulle het die voorval toe aan die moeder van die slagoffer gaan rapporteer. “Sy het dit op haar beurt aan die plaaslike polisie gerapporteer. “Die verdagte is later in die sorg van sy ouers vrygelaat en sal eers deur ’n maatskaplike werker geassesseer word alvorens hy in die hof verskyn.”