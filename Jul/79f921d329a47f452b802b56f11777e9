’N PA van Lutzville wat vroeër vanjaar van die seksuele aanranding van sy eie kind skuldig bevind is, sal na verwagting vandag gevonnis word. Die man wat as ’n algemene werker in ’n plaaslike polisiekantoor gewerk het, is in Januarie aan twee aanklagte van seksuele aanranding skuldig bevind. Son verneem hy is ook dissiplinêr verhoor ná afloop van die uitspraak. Die man het gister vir voorvonnisverrigtinge in die hof verskyn, maar die saak is uitgestel tot vandag weens ’n uitstaande verslag van die proefbeampte. Sy borgtog is intussen verleng. Hy is in Junie vanjaar weer in hegtenis geneem nadat hy versuim het om ’n beskermingsbevel teen hom na te kom. Hy is toe ook aangekla van aanranding. Son het in Junie berig die staat het hard teen bail baklei en aan die hof voorgehou die man se vrylating hou ’n gevaar in vir die getuies en dat sy eie lewe ook in gevaar is. Vrygelaat As deel van haar betoë het Aanisah Gaffoor, die staatsaanklaer, ook ’n affidavit ingedien van die ondersoekbeampte, ’n verklaring van die klaagster en ’n petisie met 155 name van mense wat die borgtog teenstaan. Die man is egter steeds op borgtog van R1 000 vrygelaat. Die saak gaan vandag voort.