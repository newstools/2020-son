DIE NMMU Madibaz hét hul nuwe breier vir volgende seisoen se belangrike terugkeer na die Varsity Cup-kompetisie. André Tredoux sal vanaf 1 September amptelik in beheer wees by die Madibaz nadat hy onlangs met die span ’n ooreenkoms bereik het. Tredoux is egter tans steeds in Rusland, waar hy Slava Moscow in Rusland se Professionele Rugby Premierliga afrig. Hoewel hy in Rusland afrig, is die Varsity-rugbykompetisie nie vir hom vreemd nie nadat hy in beheer was van Shimlas voordat hy na Rusland vertrek het. Hy was ook betrokke by die Japanse span DoCoMo Red Hurricanes as verdedigingsafrigter. Dié span is tans onder beheer van die voormalige Lions-breier Johan Ackermann. Tredoux het ’n groot taak op hande om seker te maak die Madibaz vaar goed in die Varsity Cup. Dít nadat die Madibaz promosie na die Varsity Cup verdien het nadat hulle vir twee seisoene in ’n ry in die Varsity Shield moes meeding. Die Madibaz was egter te sterk in die Shield-kompetisie en het ál hul wedstryde in 2018 gewen, behalwe die eindstryd. Die Madibaz se promosie was egter verseker in terme van wie die meeste punte oor die twee seisoene (2018 en 2019) se puntelys gehad het. Volgens Tredoux het hy reeds, soos baie ander breiers tans doen, as gevolg van die pandemie videokonferensies gebruik om met die span kontak te maak. “Indien Covid dit toelaat, sal ek op 1 September by die Madibaz inval, maar intussen het ek reeds begin kontak maak met die afrigtingspan. “Daarna sal ek met van die huidige spelers begin kommunikeer,” laat hy hoor.