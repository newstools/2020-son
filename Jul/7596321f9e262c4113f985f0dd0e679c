SHEHANTÉ Williams is net 15 jaar oud, maar sy kan reeds spog dat sy ’n boek laat publiseer het. Die tiener se boek handel oor ’n meisie, sy, wat deur haar ouma en oupa grootgemaak word. Shehanté is in George gebore, maar sy loop klas in Oudtshoorn by die vaardigheidskool. Dié tienermeisie vertel sy wou graag ’n boek skryf oor haar ervaring. Die hoofkarakter is Alex, wat by haar ouma en oupa bly. “Die boek is net ’n paar blaaie dik, maar dis my eie werk. Ek het dit self geskryf, van voor tot agter.” In die boek hoor Alex die ander kinders praat van hul ouers, maar sy het nie ’n verhouding met hare nie. Shehanté skryf hoe Alex saans gaan slaap en soms huil, want sy mis haar ouers. Gezwil Percy sê Shehanté het hom gekontak om die illustrasies te doen. “Dis die nice ding van kinders. Hulle skryf dit uit die hart uit en gebruik dan ’n karakter.” Percy is ’n reading facilitator vir die Knysna Initiative for Learning and Teaching by die Hoërskool Concordia. Hy verduidelik hoe dit werk: “Ek help met lees en begrip vir leerders in gr. 8 wie se tweede taal Engels is. Benewens dit is ek ’n skrywer en illustreerder.” Percy sê ná ure help hy laerskoolleerders wat sukkel met lees en skryf. “In 2018 het ’n ouer my gevra om sy negejarige kind wat in gr. 4 was, met lees te help. “Ek het toe die kind gevra om vir my sy eie storie te vertel. “Daarna het ek die storie geïllustreer en dit laat druk by die Knysna Press, my drukkers. “Ek het toe sy eie storie gebruik om die kind te help met lees en skryf. Vandag het die kind sy eie storieboekie getiteld Ek, Bobbie en My Fiets.”