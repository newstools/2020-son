SUID-AFRIKA kan talle van sy jong en opkomende boksers permanent verloor. Dít is die promotor Rodney Berman se grootste vrees terwyl die Covid-19-pandemie steeds toernooie kelder. “Ek vermoed ons opkomende boksers het steeds ’n ander werk, maar in baie gevalle is dit nie so nie. “Talle van ons opkomende boksers het geen ander inkomste nie. “Dit is ’n totale ramp. Maatskappye sluit en mense verloor hul werk. “Om dus in dié tyd vir werk aansoek te doen, is feitlik ’n onbegonne taak. “Sulke omstandighede sal enige promotor se hart breek. Terugslag “Dis hartverskeurend om jonges – en dalk toekomstige kampioene – uit die sport te sien verdwyn omdat hulle nie geld uit boks kan maak nie,” sê hy. Intussen het ’n verdere terugslag Berman getref. Hy het beplan om ’n driedaagse toernooi in September aan te bied, maar met die pandemie wat in Gauteng ál meer tande wys, lyk dit of die vuiste nou eers in Desember sal klap. “Dit lyk nie of ons in September met ons planne sal kan voortgaan nie. “Desember is nou ’n meer realistiese datum,” sê Berman. Die geveg waarna daar nou reeds lank uitgesien word, is dié tussen Rowan Campbell en Ryno Liebenberg in die ligswaargewigafdeling.