FLUIT-FLUIT, daar is wyn se tyd weer uit. Sondagaand se aankondiging dat die verkoop van drank weer verbied word, was vir menige Suid-Afrikaner ’n gatslag. Veral toe pres. Cyril Ramaphosa se laaste woorde daaroor val: “With immediate effect!” Die aankondiging was in die besonder vir werkers in die drankbedryf ontnugterend – uit die bloute hoor hulle hul werk is net so weer toegekap. En tog was daar gister die ongelowige Thomasse wat die storms trotseer het in die hoop om nog wyn te kry. Vanselfsprekend het hulle voor dooiemansdeur beland. Bradley Coert, wat al agt jaar by ’n sports bar en drankhandelaar werk, is in twee geskeur hieroor. Hy is die broodwinner in sy huishouding. Hy sê: “Aan die een kant worry ek weer oor hoe ek vir my familie gaan sorg. Hoe ek weer rent gaan betaal. Hoe ek weer my bills gaan betaal. “Ons het net die basis van terugbetaling van skuld geraak, nou is ons weer hier.” Coert sê hulle moes leer om rondom die regulasies van wynverkope te werk. “Vier dae was klaar ’n uitdaging. “Omdat ons geweet het mense kom op ’n Donderdag om wyn vir die naweek te koop, het ons tot die Donderdag skuld gemaak. Nou hoe maak ons nou?” Tog sê Coert hy kan die besluit verstaan. “Daar is baie mense wat nie verantwoordelik gedrink het nie. Daar is mense wat gepaartie en die regulasies geïgnoreer het. “Daai mense is te blameer vir die hospitale wat so vol is. My suster is ’n nurse, so ek verstaan hoeveel pressure op hulle gesit is met mense wat met drankprobleme hospitaal toe gekom het.” William Go­liath, die eienaar van ’n drankwinkel, sê dit knyp hom vieslik: “Ons het ook bills om te betaal en families om voor te sorg. “Ons winkels ly ’n groot verlies omdat ons nou ons voorraad na ’n veilige plek moet verskuif om plundery te vermy. Ons verloor ook die voorraad wat nie lank gehou kan word nie en verspreiders verwag steeds hul geld vir die voorraad. “ ’n Waarskuwing soos tevore sou vir ons baie beteken het.” Smokkies Andrew Martin, ’n klant, is diep ontsteld. “Hoe de hel? Sonder enige waarskuwing. Weet die president mense het sommer onmiddellik hul wyn weer teen triple die prys begin verkoop? R500 ’n kis biere? “Hulle kon die smokkies ’n tweede kans gegee het om hul stock te verkoop, cause nou verloor die government weer geld.”