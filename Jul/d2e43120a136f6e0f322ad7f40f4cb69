DAAR is geen twyfel almal wil graag terugkeer na hul geliefde game nie, maar met die Oos-Kaap wat baie hard getref word deur stygende Covid-19-gevalle, is veiligheid nou belangriker. Son het met ’n paar Premierliga-klubs van die North­ern Areas Football Associa­tion (Nafa) gepraat en nie een van hulle wil kanse vat deur te speel en die virus te versprei nie. Die Apex United-afrigter, Jermyn Leander, sê hy het aan sy groep gesê hulle sal geen oefening aanbied nie. Leander sê: “Omdat daar gesê is nie-kontaksportsoorte kan weer begin oefen, was my groep vreeslik gretig, maar ek het gesê in dié stadium is dinge glad nie veilig is nie. Ons het almal familielede aan wie ons ook moet dink.” Leander dink dit gaan moeilik wees om in dié laat stadium ’n goeie seisoen agter die rug te kry. Hy sê: “Dis veral frustrerend vir my spelers, want dis natuurlik ons eerste seisoen waarin ons sou meeding in die Premierliga, maar ek dink dis nou ’n bietjie laat dat ons sal kan speel. Vergeet “Ek dink óf ’n verkorte seisoen is nodig óf die hele seisoen moet geskrap word, veral met ons Covid-19-gevalle wat so hoog is.” Vino Trumpeter, die Glenville-afrigter, sê hy kontak sy groep gereeld en sy spelers wil graag speel, maar hulle het besluit om liefs nie bymekaar te kom nie. Trumpeter sê: “Ons wil dit glad nie risk nie. Op die oomblik lyk dit asof dinge net erger raak in die Oos-Kaap en daarom het ek vir die spelers gesê hulle moet heeltemal vergeet van bymekaar kom totdat dit veilig is.” Hy sê dit maak baie spelers ongelukkig, maar daar is niks wat enige iemand daaraan kan doen nie. Brandon Prins, afrigter van Fairview Rovers, sê ook sy groep is vreeslik gretig. “Ongelukkig kan ek die spelers net probeer ingelig hou oor alle verwikkelinge en hoe hulle fiks kan bly. “Ek voel as die spelers of enige iemand hulself fiks hou, staan hulle so ’n klein bietjie beter kans om die virus te beveg.”