DIE Crusaders het geen illusies oor die uitdaging wat ’n uitgeruste Blues-span Saterdag in Christchurch gaan bied nie. Die Blues en Crusaders is die enigste twee onoorwonne spanne in die Superrugby Aotearoa-kompetisie. Die tienmalige Superrugbykampioen spog tot dusver met oorwinnings oor die Hurricanes, Chiefs en Highlanders. Die Crusaders het die Highlanders Saterdag in Dun­edin met 40-20 geklop. Richie Mo’unga, die losskakel van die Crusaders, is egter bewus van die bedreiging wat die span van Auckland Saterdag sal inhou. Bekwame Mo’unga het ná sy span se oorwinning aan stuff.co.nz gesê: “Hulle (die Blues) is fantasties. Hulle is ’n bekwame span wat alles het. “Voorlangs het hulle groot seuns en agterlangs het hulle spelers soos Beaudy (Beauden Barrett) en Otere (Black) om die skip te stuur.” Mo’unga is veral lugtig vir die onderskatte sterk punte van Black. “Hy probeer nie te veel doen nie, maar doen presies net wat van hom verwag word,” loof Mo’unga. Bly Hy sê Black plaas sy span in goeie aanvallende posisies met akkurate berekende skoppe. Mo’unga sê: “Ek is baie bly dat hy goed speel. Dis wonderlik vir sy span en fantasties vir die spel.” Scott Robertson, afrigter van die Crusaders, kry weer kans om met sy voormalige Crusaders-spanmaat Leon MacDonald, die Blues se afrigter, kragte te meet. Die Crusaders het die Blues in Februarie op Eden Park met 25-8 geklop. Dis egter duidelik dat die Blues sedertdien aansienlik verbeter het. Robertson sê: “Die Blues is nou ’n heel ander span. Daar is baie hype in die nuus en media oor hulle. “Dit is goed vir die spel dat hulle rugby van gehalte speel. Leon doen ’n baie goeie job.”