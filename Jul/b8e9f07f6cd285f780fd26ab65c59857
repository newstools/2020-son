DRASTIESE veranderings aan Sanzaar vanaf volgende jaar kan beteken dat Suid-Afrika voortaan uit die Superrugby-kompetisie geskop word. Nieu-Seelandse Rugby het met ’n aantal verreikende voorstelle vorendag gekom. Newshub berig dit beteken Sanzaar kan geheel en al ontbind. Dit bring die toekoms van Superrugby in gedrang. Suid-Afrika oorweeg dit gevolglik om na ’n ander kompetisie (Aratipu) oor te skakel. Opsie ’n Trans-Tasmaanse kom­pe­tisie met die toevoeging van ’n span van die Stille Oseaan-eilande word voorstel. Te midde van die Covid-19-pandemie oorweeg die Pro14-reeks die opsie om die kompetisie uit te brei. Die Bulls, Lions, Sharks en die Stormers kan voortaan almal aan die Europese toernooi deelneem. Dit beteken dat die Cheetahs en Kings dalk hul plek in die Pro14-reeks kwyt kan wees. Mark Robinson, uitvoerende hoof van Nieu-Seeland Rugby, sê daar sal verder met ál die belanghebbendes gekonsulteer word oor die hersiening van die Superrugby-model. Robinson sê: “Ons is bemoedig deur die fantastiese samewerking wat ons tot dusver van ons breër rugbyfamilie oor Aratipu gehad het. “Dit sluit ons Superrugbyspanne, provinsiale unies, beleggers, Sky en die NZRPA in. Ons sien uit na hul voortgesette insette sodat ons finale opsies kan ontwikkel. “Daar is nou ’n konsep-Aratipu-verslag by die beslissende uitvoerende gesag. Al is daar nog geen finale besluite geneem nie, bied die konsepverslag ’n hele reeks opsies oor baie gebiede, insluitend hoe ons ons fans by Superrugby betrokke en opgewonde kan hou. ’n Finale verslag en aanbevelings sal later vandeesmaand aan die NZR-raad voorgelê en dan in die openbaar aangekondig word.” Die Stille Oseaan-eilande probeer al vir jare om aan Superrugby deel te neem. Die voorgestelde formaat sal hulle nou insluit. Junior Poluleuligaga, die woordvoerder vir die Stille Oseaan-eilande, sê: “Met alles wat die spelers van die Stille Oseaan-eilande vir die spel gedoen het, dink ek die tyd het nou aangebreek. “Ons verdien die geleentheid om ’n Superrugby-span in te skryf.” Tim Horan, oud-Wallaby-senter, steun die voorgestelde formaat. Die nuwe formaat sal in wese Sanzaar se voortgesette bestuur van die kompetisie beëindig. Andy Marinos, uitvoerende hoof van Sanzaar, wou geen kommentaar lewer nie.