SUID-AFRIKA se swaargewigbokstitel is myne. Finish en klaar. Só het die Kapenaar Tian Fick gister prontuit aan Son gesê terwyl hy vir die titelgeveg voorberei. “Die belt is myne. Dit maak nie saak teen wie ek boks nie. “Ek het vir my pa, Johan, op sy sterfbed beloof ek sal dit titel vir hom wen. Afgestel “Dis ’n belofte wat ek moet nakom.” Josh Pretorius van Richardsbaai en Justice Siliga van Johannesburg word as moontlike teenstanders genoem. Fick sê hy sou die belt al in Desember gewen het as die geveg nie afgestel is omdat die verdedigende kam­pioen, Ruann Visser, uit die kryt geval het nog voordat die geveg begin het nie. Die toue het gebreek, Visser het agteroor op sy rug geval en seergekry. Die toernooidokter het toe aangekondig dat Visser nie mag boks nie. Sedertdien is Visser deur die arbitrasiehof in Switserland vir vier jaar geskors vir die gebruik van ’n verbode middel. Visser ontken heftig dat hy die middel ingeneem het. Fick sê hy en sy afrigter, Matt Leisching, wag nou angstig op ’n datum van Boks Suid-Afrika. Die verwagting is dat die toernooi dalk oor ’n maand sonder toeskouers sal kan plaasvind. “Dit is ’n gatslag dat toeskouers nie toegelaat sal word nie, maar dis ’n feit dat Kapenaars behoorlik uitgehonger is vir boks. “Die hele boksgemeenskap kan nie wag dat die vuiste begin klap nie. Ons sien almal uit daarna,” het die beampte Rob Fenyes gesê. Fenyes het Fick ook in ’n stadium afgerig en het net die hoogste agting vir die oud-Pretorianer se slaankrag. Fick is ná agt gevegte steeds onoorwonne. Vyf van sy teenstanders is uitgeslaan. Geplant Pretorius was in 11 gevegte 7 keer aan die wenkant. Hy het vier kragmetings verloor en vyf teenstanders uitgeslaan. Siliga het 8 van sy 14 gevegte gewen. Hy het drie uitklophoue geplant, maar is self drie keer uitgeslaan.