KRIEKET Suid-Afrika (KSA) het ’n plan om rassisme in die spel vir ’n ses te slaan. Krieket is die afgelope drie weke in die kruisvuur sedert Lungi Ngidi in ’n digitale mediakonferensie sy steun aan die #BlackLivesMatter-beweging toegesê het. Sedertdien het talle swart huidige en voormalige spelers uitgekom en hul stories van diskriminasie gedeel. KSA het nou besluit hy moet die kwessies rondom rassediskriminasie hanteer en het sy planne in ’n persverklaring onthul. Luidens die verklaring het die KSA-raad aan Nathi Mthethwa, minister van sport, kuns en kultuur, en die voorsitter van die portefeuljekomitee geskryf oor die direksie se reaksie-strategie. KSA noem die plan Krieket vir Maatskaplike Geregtigheid en Nasiebou (SJN). Luidens die verklaring is die plan om die ombudsman teen einde Augustus aan te stel. ’n Onafhanklike direkteur en transformasie-voorsitter, dr. Eugenia Kula-Ameyaw, sal die SJN-proses lei om te verseker dat die integriteit daarvan behou word. KSA het onthul dat daar binnekort begin sal word met die vernaamste belanghebbendes – die voormalige spelers. Chris Nenzani, KSA president, sê: “Ons is jammer dat ons krieketspelers die emosionele swaarkry moes verduur. “Hul eweknieë het hulle onderwerp aan rassediskriminasie onder ons nuwe demokrasie, wat versoening en inklusiwiteit aanneem. “SJN is die eerste projek waarmee beoog word om krieket van die rassediskriminasie van apartheid te bevry. “Dis ’n baie belangrike projek waarmee alle belanghebbendes moet verseker dis suksesvol vir die toekomstige volhoubaarheid van krieket.” Kula-Ameyaw sê: “Transformasie móét in ons leeftyd plaasvind en as die direksie moet ons dié mandaat ten volle nakom. “Nadat ek gehoor het wat ons oud-spelers gedeel het, was my fokus as die transformasie-voorsitter om ’n oplossing te vind. Vandaar die Krieket-SJN-konsep. “Ek is dankbaar dat die raad dié program ondersteun. Die kantoor van die ombudsman vir transformasie is ’n soliede bousteen wat ons kan gebruik as grondslag om rassisme en diskriminasie in krieket te hanteer. Jacques Faul, KSA se deeltydse uitvoerende hoof, sê: “Dit was ’n baie uitdagende tyd vir KSA en ons moet erken, wat ons gehoor het, was moeilik om te verteer.”