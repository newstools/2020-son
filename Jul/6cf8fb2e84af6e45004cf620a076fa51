HULDEBLYKE het Woensdag ingestroom ná die dood van die struggle hero Andrew Mlangeni. Mlangeni is op die ouderdom van 95 dood. Pres. Cyril Ramaphosa het in ’n verklaring gesê hy het met diep hartseer verneem van Mlangeni se dood. Die ANC-strydros is Dinsdag by 1 Militêre Hospitaal in Pretoria opgeneem ná hy van maagpyn gekla het. Ramaphosa sê: "Die heengaan van Andrew Mekete Mlangeni is die einde van ’n generasie se geskiedenis en plaas ons toekoms vierkantig in ons hande.” Mlangeni is op 6 Junie 1925 gebore. Hy het in 1951 by die ANC Youth League aangesluit en in 1954 by die ANC. In 1961 was hy een van die eerstes wat landuit gestuur is vir militêre opleiding. Volgens South African History Online is hy met sy terugkeer in 1963 gearresteer ná staatsgetuies aan die hof gesê het hy was een van die mense wat verantwoordelik was vir die werwing en opleiding van 'n gewapende mag. Hy is skuldig bevind en tot lewenslange tronkstraf gevonnis. Hy het sy straf op Robbeneiland saam met ander struggle-ikone soos oudpres. Nelson Mandela, Denis Goldberg, Walter Sisulu en Ahmed Kathrada uitgedien. News24 