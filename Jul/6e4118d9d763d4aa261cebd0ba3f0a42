“ANGIE moet val. Sy moet soema bo-op Debbie val!” Met dié woorde het onderwysers, ouers en selfs leerders gister vroegoggend in die hoofstrate van Mitchells Plain betoog. Die groep vreedsame betogers het deelgeneem aan die landwye #LivesBeforeEducation-betoging. Al af in Eislebenrylaan het skole teen 09:00 begin betoog in solidariteit met die landwye oproep om die skooljaar op te skort vir alle grade behalwe gr. 7 en gr. 12. Volgens die onnies word hulle behoorlik deur die departement gemuilband en geforseer om te werk. Ellen Lottering, ’n onnie by Laerskool Woodville in Woodlands, sê wat haar die meeste ontstel, is dat die Wes-Kaapse minister van onderwys, Debbie Schäfer, onderwysers met taxi-drywers vergelyk het. “Op live TV het sy gesê die drywers wil ry, maar die onnies wil nie werk nie. “Dis nie dat ons nie wil werk nie. Ons wil na geluister word. Ons vra dat hulle net die skooljaar vir gr. 7’s en 12’s klaarmaak.” Volgens Lottering is hul bekommernis die kinders. “Hulle kan nie só leer nie, hulle is op hul nerves. Ons voel soos proefkonyne. “Sê vir Debbie sy moet uit haar kantoor kom en kom sien hoe dit hier in ons gemeenskappe lyk.” Gedreig Sandy Lawrence, ’n skoolouer wat die onnies op Park Avenue ondersteun het, sê sy sal seker maak dat die onnies gehoor word, al word hulle stilgemaak. “Hoekom kan hulle nie met die media praat en sê hoe hulle voel nie? Word hulle met hul jobs gedreig? “Imagine jy vrees elke dag vir jou eie lewe en dan moet jy nog verantwoordelik vir kinders ook wees. “Ons moet leer om tussen die lyne te lees wanneer onnies ’n bietjie praat, want hulle word gewatch.” In Wespoortrylaan het leerders dit hul mission gemaak om saam met onnies te staan. Hier het matrieks betoog met poster-boodskappe soos: “Julle kan ons ignoreer, maar julle gaan dit berou.” Leerders vertel hulle staan by hul onnies omdat hulle ook wil hê die departement moet ’n bietjie op voetsoolvlak kom kyk wat aangaan. Ariel May het uit haar hart gepraat toe sy oor die situasie by die skool gevra word. Versoek “Hoe kan ons só leer? Nou wil hulle nog hê die ander grade moet ook skool toe kom. “Daar is skaars genoeg resources en plek vir ons. “Hoekom moet ons nog vir die veiligheid van ons lewe en ons onderwysers se lewe smeek? Luister asseblief na ons versoek. “Ons het die reg om te leer, maar reg nommer een is die reg om te lewe.” 