DINGE raak net ál hoe meer beroerd in die Oos-Kaapse hospitale. ’n Gebrek aan PPE, handreinigers en die handhawing van sosiale distansiëring kelder tans twee hospitale se werksaamhede en jaag Covid-19-infeksies daar op. ’n Senior verpleegster in die kraamsaal van die Grens-hospitaal in Queenstown sê daar is reeds meer as 70 gevalle van Covid-19 onder die personeel. News24 berig toe hy die hospitaal vroeër hierdie week besoek het, was daar net hand sanitiser voor by die sekuriteitshekke. Binne die hospitaal was daar geen teken van sanitiser of die termo-skandeerders wat jou liggaamstemperatuur moet meet nie. Volgens ’n nurse wat anoniem wil bly, was daar min voorbereiding om die hospitaal gereed te kry vir die stryd teen Covid-19. “Jy kan in die hospitaal van die een plek na die ander rondloop sonder dat die sekuriteitsmense vrae sal stel. “Moenie eens praat van sanitisers nie. Ons moet ons eie koop en spaarsamig gebruik, want daar is nie voorraad nie,” vertel sy. By die Tower Psigiatriese Hospitaal in Fort Beaufort sê ’n maatskaplike werker die gesondheidsdepartement skeep hulle af nadat vier pasiënte reeds daar weens Covid-19 gesterf het. Sy sê hulle voel soos stiefkinders van die departement. Isolasie “Daar is aan ons gesê ons is nie ’n prioriteit nie, so die eerstes wat PPE kry, is hoofstroom-hospitale. “Ons het vier dokters, maar twee is in isolasie en een is onlangs positief getoets. “Daar kan mos nie van ’n verpleegster verwag word om die hele week een masker te dra nie,” sê die maatskaplike werker. Die werker sê daar is aan hulle gesê ’n 50 mF-houer sanitiser moet twee maande hou, berig News24. Die Tower-hospitaal het net een werkende thermo gun nadat die ander een voete gekry het. Die hospitale het navrae oor die situasie verwys na die provinsiale departement van gesondheid, maar ’n woordvoerder daar, Sizwe Kupelo, het nie op navrae gereageer nie. Kupelo het voorheen gesê R281 miljoen is deur sy departement begroot vir PPE, wat volgens hom op ’n deurlopende basis na gesondheidsinstellings versprei word. Khaya Sodidi, provinsiale sekretaris van die Demokratiese Verpleegorganisasie van Suid-Afrika (Denosa), sê hulle was in kontak met die gesondheidsdepartement om te hoor wat van die beloofde PPE geword het. “Wat ons gesien het, is dat hospitaalbestuur van mediese personeel verwag om net ’n voorskoot en chirurgiese handskoene te dra en dan ’n isolasiekamer binne te gaan. “Die realiteit is dat sommige nurses geforseer word om na pasiënte om te sien, sonder behoorlike beskermingsdrag,” vertel Sodidi. Die vakbond sê 800 van sy lede is tot dusver besmet met Covid-19. Hy verwag dié syfer sal oor die komende weke met rasse skrede styg. Veldbrand Prof. Lungile Pepeta, die dekaan van die departement gesondheidswetenskappe aan die Nelson Mandela-Universiteit, het vroeër voorspel die situasie in die Oos-Kaap gaan vererger. Prof. Pepeta sê die virus versprei soos ’n veldbrand en daar is nie genoeg hulpbronne om dit te contain nie, berig News24.