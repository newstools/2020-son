TWEE van die Mej. Suid-Afrika-finaliste is dokters wat tydens die pandemie kliphard veg om ons gesond te hou. Karishma Ramdev en Thato Mosehle het oopgemaak oor hul ervaring op die frontline. Hulle het ook tips gedeel oor hoe ons in dié moeilike tyd na onsself kan omsien. Karishma, wat aan die Universiteit van Pretoria gegradueer het, vertel sy wou nog altyd ’n dokter wees. “Vandat ek ’n kind was. Ek wou altyd mense help en gesond maak. Ek het altyd belanggestel in die wetenskap as dit by ons liggame kom en het groot bewondering vir ons huisdokter gehad.” Thato het aan die Universiteit van die Vrystaat graad gevang. Sy sê die droom van dokter word is eers later by haar aangewakker. “Ek het in gr. 8 besef ek wil ’n dokter word toe ek ’n projek oor loopbaankeuses gedoen het. “Die mediese veld het my aandag getrek. Ek het toe geïnteresseerd geraak in die menslike liggaam.” Karishma is in die eerste jaar- van haar internship by die Charlotte Maxeke Johannesburg Akademiese Hospitaal. Thato praktiseer as mediese dokter by die Klerksdorp Tshepong Hospital Complex. Karishma sê die pandemie het die werklading die hoogte laat inskiet. “Daar is nie nou net baie pasiënte nie, daar is baie minder mediese personeellede. “Baie medici is positief getoets en is by die huis.” Thato en Karishma sê hulle albei werk met pasiënte wat die corona-virus het. Thato sê as sy ’n dag lank die minister van gesondheid moet wees, sal sy programme begin waar die jonger generasie geleer word hoe om aansteeklike siektes te verhoed. Karishma sê weer sy sou seker maak dat elke liewe hospitaal genoeg beskermende drag en meer beddens en ventilators aanskaf. Thato het almal gevra om veilig by die huis moet bly as dit moontlik is.