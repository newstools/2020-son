DIE man van Khayelitsha - wat die afgelope week hardhandig deur wetstoepassers hanteer is - wil hê die Kaapstadse stadsraad moet sy menswaardigheid teruggee. Bulelani Qolani is Woensdag, terwyl hy besig was om te bad, kaal deur wetstoepassers van Stad Kaapstad uit sy shack in Empolweni gepluk en rondgeruk. Sy shack is daarna afgebreek. Die vier wetstoepassers is geskors ná 'n video van die voorval viral gegaan het. Richard Bosman, die Stad se uitvoerende direkteur van veiligheid en sekuriteit, het die wetstoepassers se optrede veroordeel. Qolani sê bure het intussen gehelp om sy shack te herbou sodat hy nie in die nat veld hoef te slaap nie. Hy sê in 'n video van News24 dat die Stad Kaapstad sy menswaardigheid en regte moet teruggee. "Maak 'n plan, Stad Kaapstad," het hy gesê. - News24  