JOSÉ Mourinho, Tottenham Hotspur se manager, meen sy eerste Londen-Noord-derby is ’n wedstryd wat nie “baie groot dinge sal bepaal nie”. Die Portugees sê egter hy is bewus van die spogregte vir die klub se fans. Tottenham is tans in die negende plek terwyl Arsenal die agste posisie beklee, met ’n voorsprong van een punt. Albei dié spanne sal waarskynlik nie vir die gesogte Champions League kan kwalifiseer nie. ’n Plek in die Europa League is tog ’n sterk moontlikheid vir hierdie spanne van Londen. Mourinho was in die verlede daaraan gewoond om vir silwerware te veg, maar met sy Spurs-span sal dit vir eers net oor spogregte gaan. Dis waarom vandag se stryd teen die Gunners ’n beslissende een kan wees. “Op die oomblik is ons albei nog in dieselfde posisie,” verduidelik Mou­rinho. “Dis nie juis ’n ongelooflike emosie waar ons vir iets groot veg nie. “Dit het meer te doen dat die een bo die ander kan eindig. “Dis nie ’n wedstryd wat groot dinge kan bepaal nie. “Maar dit kan spogregte bepaal en dis die enigste ding waarvoor ons nou kan veg. “Realisties veg ons albei nie vir ’n Champions League-posisie nie. ”Maar dis ’n groot wedstryd vir die (posisie op die) punteleer en natuurlik spogregte vir ons fans. “Klubs word deur én vír die fans gemaak. “Daar kan ’n spesiale gevoel wees vir die fans en dis waarvoor ons nou sal moet veg," het Mourinho bygevoeg. Arsenal vertoon beter as Spurs sedert die seisoen hervat is ná die onderbreking weens die pandemie. Spurs het egter in sy vorige vier wedstryde drie clean sheets gehou en sal beslis inspirasie daaruit wil put. Maar dis voor die doelhokke waar hulle tekort skiet.