SOUTHAMPTON se manager, Ralph Hasenhüttl, glo dat Manchester United sy span die regte uit­dagings sal bied om sy uitstekende vertonings te kan voortsit. Die Saints reis vandag na Old Trafford om die Red Devils te pak wat in alle kompetisies ná 17 wedstryde onoorwonne is. Southampton het op sy beurt self goeie momentum in sy vorige drie wedstryde, met sewe punte uit ’n moontlike nege. Dís nadat hy Watford met 3-1 geklop het weg van sy tuisveld. Die manne het dit opgevolg met ’n opskudding van 1-0 oor die sterbelaaide Manchester City. Southampton het ook Donderdag ’n stewige gelykop uitslag van 1-1 teen Everton op Goodison Park behaal. Volgens Hasenhüttl sien hulle uit na die uitdaging teen Ole Gunnar Solskjær se United-span, wat ’n aanslag maak op ’n Champions League-posisie vir volgende seisoen. “Hulle is ’n fantastiese span en geniet ’n ongelooflike lopie in alle kompetisies. Maar dis presies ’n stryd en uitdaging wat my span benodig om met die leeus te veg,” verduidelik Hasenhüttl. “Veral as ons wil groei en beter word. Ons het baie geleer van ons wedstryd teen Manchester City,” voeg die manager by.