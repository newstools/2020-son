THAABIT Baartman was so te sê ’n hit nog voordat hy sy voete in Amerika gesit het. Dis omdat sy neef, Nazeem, wat reeds in Texas by die Tyler Junior College studeer het, onselfsugtig is. Nazeem het sy coaches ’n video clip van sy talentvolle neef Thaabit gewys. En dís hoe Thaabit, ’n boorling van Bonteheuwel, die skuif oorsee gemaak het om sy lewenslange droom van beroepsokker te begin. “Sedert ek ses jaar oud was, is dit ál waaraan ek kon dink en droom,” vertel Thaabit. Hy het sy sokkerloopbaan met Phantom Orion op die Metropolitan in Bonteheuwel begin. “Natuurlik was dit nie maklik nie, want ek moes my familie en geliefdes agterlaat­. “Maar ek het dit gesien as ’n geleentheid vir ’n beter education en ’n beter kans om ’n pro soccer player te word. Vakansie “Ek skuld ook baie aan my neef, want as hy nie daar was nie, sou my skuif sekerlik ook nie gebeur het nie. “Maar dis hoe Allah dit uitgesit het vir my, jy weet. “Hy (Nazeem) het destyds teruggekeer met vakansie vir ’n paar maande. “Dis toe dat hy ’n paar games van my by FN Rangers kom kyk het. “Hy was baie beïndruk en het toe clips aan sy breiers in Amerika gestuur. “Dít is toe dat hulle aandring hy moet planne beraam om my saam te bring na Amerika. “Als het ook so vinnig gebeur,” voeg hy by. Thaabit het twee jaar by Tyler College deurgebring, waar hy ’n Associate of Arts Degree bekom het. Hy is gevolglik ’n studiebeurs deur die Universiteit van Kalifornië in Santa Barbara aangebied waar hy tans swot. “Wat sokker betref – hier verskil dit baie van hoe dit in Suid-Afrika gespeel word,” laat hoor Thaabit. Kultuur “Hier is dit baie meer fisiek, waar alles terug by die huis vinniger is, as ek so kan sê. “Die kultuur is ook baie verskillend. Ek probeer die meeste maak van my tyd hier. Dis nie almal wat die geleentheid kry nie. “Ek het reeds baie mense van regoor die wêreld ontmoet,” vertel die 20-jarige produk van die Old Mutual-akademie.