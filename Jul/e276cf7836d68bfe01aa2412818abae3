CALITZDORP. – Vriend en vyand loop draaie om hom. Ander spot hom. Dit is die “nuwe lewe” wat Coenraad Gysman nou teister nadat daar vermoed is hy het dalk die virus onder lede gehad. Gysman sê: “Kom ek in die pad af, skreeu die mense: ‘Pasop, daar kom corona aan.’ “Dan loop hulle wye draaie om my en skinder. Mense maak my lewe hel. My naam lê vuil op Facebook. Ek sukkel selfs om werk te kry, want die mense sê hulle wil nie saam met my werk nie.” Opgedruk Alles het gebeur toe Gysman per ambulans na die Oudtshoorn-hospitaal geneem is. Sy familie se huis is toe met ’n geel lint afgekordon om hulle onder kwarantyn te hou. “Daar het hulle sulke lang stokkies in my neusgate opgedruk. Nasale swab. “Ek was vir ’n paar dae daar in die hospitaal. Asseblief, skryf vir die mense my uitslae was negatief. Ek het nie die virus nie en ook nie my familie nie. Ek het longontsteking gehad. Asma en brongitis. Dis al.” Papiere Volgens sy meisie, Audrey, wil hulle net aangaan met hul lewe: “Ons weet nie eens wie die leuen en stories versprei het nie.” Coenraad sê: “Ek het my papiere wat wys ek het glad nie die virus gehad nie. Ek hoop regtig ons kan nou aangaan met ons lewe.” ’n Skrywe doen nou ook die ronde waarin daar by mense gepleit word om nie persone wat die virus het soos melaatses te behandel nie, maar hulle eerder te ondersteun. Selfs pres. Cyril Ramaphosa het by mense gepleit dat daar nie ’n stigma aan die virus moet kleef nie.