DIE polisiegemeenskap in die Helderberg is in rou gedompel ná die dood van ’n geliefde polisieman van Somerset-Wes. AO Deon van der Westhuizen (51) is Dinsdagaand in die hospitaal aan Covid-19 oorlede. Dít nadat hy ongeveer twee weke gelede daar toegelaat is. Van der Westhuizen is die tweede polisieman wat aan die gevreesde siekte sterf. Sers. Thabang Ntseare van die Strand se polisie is twee weke gelede aan dieselfde siekte oorlede. Volgens die polisie in Somerset-Wes was Van der Westhuizen 33 jaar in die diens. Hy het sy loopbaan in Somerset-Oos begin en was ook betrokke by die opleiding van polisielede. Hy het ook diens by die parlement in Kaapstad gedoen. Deernis Hy word oorleef deur sy vrou en twee kinders. Kollegas van die ontslape polisieman sê hulle is geskok omdat hy baie geliefd was onder die lede. Hy het sy werk met deernis gedoen. Lede van die minderbevoorregte gemeenskappe van Sun City in Sir Lowry’s Pass en Chris Nissen Park in Somerset-Wes voeg by dat hy ’n groot leemte laat. Dinah Adams, ’n gemeenskapsleier van Chris Nissen Park, sê Van der Westhuizen was een van die beste cops. Sy sê hul paaie het al in die apartheidsjare gekruis. Die polisielede van daardie tyd het maar min van mense gedink wat in plakkerskampe gewoon het, maar Van der Westhuizen het hulle altyd met respek behandel. Hy het ook ’n sagte plekkie vir die armes gehad en sy deernisvolle optrede sal altyd onthou word.