CUWEN Prince sê hy wil ál die pad tot bo gaan en een van die land se top-doelwagters word. Prince (19) is op pad terug na Wits-akademie. Hy het egter sy sokker as sesjarige by die Northern Areas Football Association- (Nafa) span Fairview Rovers begin. Die tiener het ’n blink toekoms as doelwagter. “Ek was eers ’n midfielder,” het Prince gesê. “Soos ek ouer geword het, het ek ook in die verdediging gespeel. Toe ek vir Rovers se o. 11-span uitdraf, het ek begin doelwagter staan. “Van toe af was dit my posisie.” Prince het ook Rovers in die Derde Liga verteenwoordig en is daarna in skooltoernooie raakgesien. “Ek het in ’n plaaslike sokkertoernooi gespeel en is as doelwagter van die toernooi aangewys. “Daarna het Wits my die kans aangebied om my by sy akademie aan te sluit.” Die 1,9 m lange doelwagter het ook reeds die nasionale o. 20-span gehaal en verlede jaar in Zambië aan die Cosafa-beker-toernooi deelgeneem. Hy vertel hy het die ervaring vreeslik geniet. Sy volgende doelwit is om die seniorspan te haal. “Ek werk hard om een van die land se beste doelwagters te word en nie net in die PSL te speel nie, maar om Bafana Bafana ook eendag te verteenwoordig.” Hy het die afgelope seisoen ook goed uitgeblink vir Wits. Prince is ’n groot Man United-ondersteuner. Sy heroes op internasionale vlak is egter Ederson van Man City en Marc-André ter Stegen van Barcelona.” “Kyk, dis die meer moderne doelwagters en daarom kyk ek op na hulle. Moderne doelwagters moet ook goed wees met die voet en nie net hul hande nie.” Prince sê hy is darem weer op pad terug na die Wits-akademie. Hy voeg by hy het sokker gemis tydens die lockdown toe daar natuurlik geen sport was nie. “Ek kan regtig nie wag om weer te speel nie, maar ons moet almal dink aan ons veiligheid.”