KOUD, nat en moeg van leë promises. Dít is wat die inwoners van ’n kampterrein in New Orleans in die Paarl ervaar. “Alles is nat, dis koud en ek slaap skaars so bang is ek dat my dak gaan afwaai.” Só sê Magdalene Hendricks (86) wat al drie jaar lank in ’n tent in die kampterrein bly. Sy het voorheen by die Bloudakkies in die Paarl gewoon voordat hulle na die kamp geskuif het. “Ons is belowe ons sou Nutec-huise kry, maar wanneer dit gaan kom, weet ek nie,” sê sy. Hendricks sê die omstandighede waarin sy en nog ander mense op die kampterrein woon, is nie gesond nie. “Ons is bang vir siek raak en oor die jare is hier al baie ou mensies dood as gevolg van die koue en siektes wat hulle opgetel het. “Ek voel daar is van ons vergeet en dat ons dalk nooit die huise wat aan ons belowe is, sal sien nie,” sê sy. Op die terrein is daar nou ook ’n paar wendyhuise en sinkplaat-huisies. “Dit is nie wat aan ons belowe is nie. Daardie sinkplaat-huise en wendyhuise is ook net so sleg. “Wanneer dit reën, lek hul dakke ook. So, dit is ook nie goed genoeg nie,” meen Hendricks. Henning Gillespie (47) woon ook in die kamp en sê hy sou net vir drie maande in die kamp woon, maar drie jaar later is hy steeds daar. “Ons weet nie waarom daar ’n vertraging is nie. Ons is al so moeg van die leë beloftes en is teleurgesteld dat daar nog geen verandering gekom het nie,” sê Gillespie. Hy ly aan hartprobleme en asma en sê die omgewing waarin hy bly, is nie gesond vir hom nie. “Ons wil graag net soos ander mense in ’n huis woon waarvan die dak nie lek nie,” sê hy. Alvina Abrahams van die Farm Workers Association sê dit is onaanvaarbaar en hartseer, want hierdie mense moes al uit die kamp gewees het. “Nie eens ’n hond slaap in ’n tent hier buite nie. In dié tyd van die corona-virus kan ons dit nie toelaat nie. Hoër op is een plek vir water en toilette. “Dit is nie ’n plek om ’n plakkerskamp te begin nie,” sê sy. Abrahams sê die mense “kamp” al vir amper drie jaar. “Dit is ’n broeiplek vir siektes en dit moet end kry.” Gerald Esau, uitvoerende direkteur van gemeenskapsdienste van die Drakenstein-munisipaliteit, sê altesaam is daar 54 gesinne wat tans op hierdie perseel bly. “Die gesinne is tydelik na New Orleans Park verskuif en moes ses maande daar woon,” vertel Esau. Hy sê van die tente het weens ouderdom agteruitgegaan en alternatiewe akkommodasie is aan die inwoners voorsien. “Die strukture is op verskillende tye voorsien, afhangend van die toestand van die tente en wanneer die tente agteruitgegaan het,” sê Esau. Hy sê die gesinne moes in Desember 2019 na ’n gebied genaamd Schoongezicht verskuif word. “Die erwe waarheen hulle veronderstel was om te verhuis, is egter invade deur backyard dwellers wat geëis het dat hulle voorkeur moet geniet en na hierdie erwe in diens moet trek. “As gevolg van die hostile omgewing kon die gesinne in New Or­leans Park nie hervestig word nie en het die munisipaliteit besluit om Nutec-strukture in New Orleans Park aan hulle te voorsien. “Vir hierdie stap moes die munisipaliteit eers goedgekeurde bouplanne bekom, aansoek doen om watergebruikslisensies en impak-beoordelings vir erfenis doen. “Die munisipaliteit hoop om hierdie prosesse, wat alles tydrowend is, binne die volgende twee maande af te handel, waarna daar Nutec-strukture vir die gesinne opgerig sal word,” verduidelik Esau. Eerw. Chris Nissen van die Suid-Afrikaanse Menseregtekommissie sê die munisipaliteit het teen Julie verlede jaar gesê hulle sou geskuif word, maar dit is duidelik dat die tyd aangebreek het om met die munisipaliteit te engage. “Dit is nou hul derde winter wat hulle in tente woon. Hulle kan nie voortgaan om in tente te woon nie. “Die munisipaliteit moet skaam voel dat hy ná drie jaar toelaat dat mense nog so leef,” sê hy. Nissen voeg by hy wil teruggaan na die landdros wat die bevel gegee het dat die munisipaliteit alternatiewe akkommodasie moet aanbied en die hof vra of die plek waar die mense tans bly, dít is wat die hof in gedagte gehad het.