DIE gemeenskap van Arcadia in die Baai se Northerns­ voel die regstelsel laat hulle in die steek. Daarom het hulle ’n petisie opgestel nadat ’n vermeende pedofiel vrygelaat is. Die ou het na bewering vyf meisies tussen die ouderdom van vier en agt seksueel aangerand. Son het onlangs berig oor hierdie beweerde bose dade. Die verdagte het die meisies na bewering na sy huis gelok. Die kinders sê die man het toe ’n pornografiese video vir hulle gespeel, hom kaalstert uitgetrek en hulle bevoel. Hoewel die cops hom hiervoor gearresteer het, is die man nie vir sy beweerde dade aangekla nie. Kol. Priscilla Naidu het vroeër gesê die polisie weet nie hoekom die saak uitgegooi is nie. In die petisie wat gister al 188 handtekeninge op gehad het, soebat die gemeenskap dat die saak reg ondersoek moet word sodat die ou kan boet vir wat hy gedoen het. Hulle vra ook dat hy nooit weer in die area toegelaat word nie, want hy bly net enkele meters van die slagoffers af. Die inwoners maak heftig beswaar teen die staatsaanklaer se besluit om die verdagte nie te vervolg nie. Een van die slagoffertjies se mammie sê haar kind skreeu party nagte in haar slaap. “Sy maak sedert die voorval ook gereeld haar bed nat,” vertel die mammie. Nog een van die kinders se pa’s sê sy kind is nou glad ook skrikkerig vir hom. Wrang “Sy wil nie eens meer saam met my op ’n bed lê nie en dit nadat sy nie smiddae kon wag vir my om uit die werk uit te kom nie,” sê die pa. ’n Inwoner, Felicity Langford, sê as inwoners durf hulle hulle nie blind hou vir die kinders se ordeal nie. “Hierdie hele ding laat ’n wrang smaak in ons monde en daar is groot ongelukkigheid hieroor in ons straat.” Die vroue beoog om later die petisie aan hul raadslid te oorhandig.