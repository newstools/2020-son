“LOCKDOWN het almal onkant gevang en mense was nie voorbereid daarop nie.” Aan die woord is die voormalige Radio Tygerberg-omroeper Rosebud Tsobane. Tsobane was 12 jaar by die stasie en sê sy gaan nou fokus op die bediening wat die Here aan haar toevertrou het. Sy sê: “Aan die begin van die jaar het ek oorweeg waarop ek gaan fokus. “Die Here het dit toe op my hart kom lê om meer stiltetyd te hou met my kinders. “Toe lockdown kom, het ek besef God het ’n plan vir my: Dat ons as ’n gesin meer as ooit tevore op Hom moet fokus. “As ons luister, sal ons sy waarskuwings hoor. Hy is getrou en wil in elke aspek van ons lewens lei en leer.” Tsobane sê sy is ook dankbaar dat sy in dié tyd van krisis kon uitreik na familie en vriende. “Ons almal is saam in dié stryd. Ek weet vir seker dat God leef en Sy woord is die waarheid,” sê Tsobane. “Covid-19 was nie vir God ’n verrassing nie. In dié tyd is die vraag: Is ons gereed en hoe kan ons ons gereed maak met al die uitdagings? Ons gaan aan die anderkant van Covid-19 uitkom.” Sy sê haar oorlede man het haar geleer dat die Here niks teen ons hou nie. “Dit sal my altyd bybly, selfs in my af tye en wanneer ek geestelik moeg is,” sê Tsobane. “Die Vader wil ons helpende hand en antwoord wees in dié onsekere tyd.”