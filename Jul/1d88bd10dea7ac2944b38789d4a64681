“DIE kampvegter vir gayregte en professionele danser Kirvan Fortuin, wat onlangs tragies gesterf het, het nooit teruggestaan om sy gemeenskap aan die hand te vat nie.” Só vertel Lindsay Louis, voorsitter van die Kirvan Fortuin-stigting. Dié organisasie is onlangs gestig ter nagedagtenis aan dié dansheld van Macassar. Louis vertel hulle beoog om ’n benefit-konsert te hou om fondse vir die Kirvan Fortuin-stigting in te samel. “Ons wil graag ’n beursfonds stig vir leerders wat goed is in kulturele aktiwiteite en akademie. “Ons beoog om die konsert ’n jaarlikse instelling te maak. “Ons wil ook ’n kantoor vir die stigting oprig in die gemeenskap van Macassar. “Ons sal Kirvan onthou as ’n persoon wat nooit toegelaat het dat sy omstandighede hom agter hou nie en wat sy drome voluit geleef het.” Die kunstenaars wat gaan optree, is die veteraan-digter Diana Ferrus, die dansers Celeste Botha en Marlin Zoutman. Daar gaan ook ’n koor optree wat ’n lied saamgestel het oor gay- en vroueregte, asook oor die Black Lives Matter-beweging. Die TikTok-sensasie Luke de Kock sal sorg vir lekker vermaak. Calvyn Grandling, wat Simba was in The Lion King: The Musical, gaan ook optree, asook die danser Kerwin. Die konsert vind op 10 Augustus plaas en sal live gestream word vanaf die webwerf satod.co.za. Die link sal binnekort live gaan, dan kan jy jou kaartjies daar koop teen R55. Vir nog inligting, kontak Lindsay Louis by 071 935 9528.