’N MA van drie kinders van Calitzdorp wat saam met twee medebeskuldigdes aan roof met verswarende omstandighede skuldig bevind is, is in die Oudtshoorn-streekhof tronk toe gestuur. Simoné Karelse (29) is saam met Keano Hess (27) en Roland Meiring (34) skuldig bevind daaraan dat hulle die 16-jarige Niklaas Anta die aand van 6 Oktober 2018 beroof het. Karelse was in ’n verhouding met Anta. Hess het hom met ’n mes gedreig en van sy ma se selfoon ter waarde van R800 beroof. Karelse was ten tyde van die voorval op parool. ’n Vierde verdagte, Sabramay Valloo, is net aan gewone aanranding skuldig bevind deurdat hy Anta geklap het omdat hy so laat in die aand rondgeloop het. Voorgeskrewe Hoewel dit Hess was wat ’n mes teen Anta se nek gehou het, het die drie die klaer saam genader met die doel om ’n misdaad te pleeg. Die drie se regshulpprokureur, Wenzel Botha, het die hof versoek om af te wyk van die voorgeskrewe vonnis van 25 jaar vir Karelse en 15 jaar vir Hess en Meiring omdat dit skokkend onvanpas sal wees. Streeklanddros Ntsoki Moni het by vonnisoplegging na Karelse verwys en gesê mense moenie dink daar is versorgers vir hul kinders en hulle kan dan doen wat hulle wil en sal nie swaar gestraf word nie. Meiring het ook ’n lang lys vorige veroordelings. Hess het een vorige veroordeling, maar was die een wat die mes teen die klaer se keel gedruk het. Die hof het Karelse, Hess en Meiring elk tot agt jaar gevangenisstraf gevonnis.