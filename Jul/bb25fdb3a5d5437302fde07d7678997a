’N RAADSLID wat herstel het van die gevreesde Covid-19 sê dit het vir hom gevoel asof hy deur demone aangeval word. En ander tye was dit so asof hy ’n tronksel met geharde bandiete gedeel het. Vir Georgen Miggels van Uitenhage was sy battle met Covid-19 een waarin hy sommer in die nag wakker geskrik en snaakse figure gesien het. Miggels sê die sielkundige oorlog skop af wanneer jy vir jou Covid-19-toets gaan en dan op die uitslae moet wag. “En dan hoor jy boom! Jy is positief,” vertel hy. “My eerste sewe dae was hel. Hoewel ek aanvanklik nie enige simptome of pyn gehad het nie, was dit ’n mind game. “Die duiwel het my gedagtes aangeval en ek kon net vashou aan die soom van Jesus. “Dit het gelyk asof ek alleen in die stryd was en asof almal my verwerp het. Dat ek ’n kind van die Here is, het my deurgedra. “Dit het gelyk ek sien dinge in die dak wat rondbeweeg en ek het tussen gevangenes beweeg. “Dit was alles dinge in my onderbewussyn waarteen ek moes veg.” Volgens Miggels kleef daar ’n stigma aan mense wat met die virus besmet is. Hy sê: “Dis nie iets waarvoor jy vra nie en dis beslis nie ’n doodsvonnis nie. Geklop “My liggaamstemperatuur was maar 35,7 °C, maar ek was baie siek. “Baie mense kan die virus onder lede hê, maar dan weet hulle nie eens hulle het dit nie.” Miggels bestempel Covid-19 as ’n demoniese siekte wat slegs met geloof geklop kan word. Benewens die Kubaanse dokters wat tans in die provinsie se hospitale werksaam is, is die hulp van die SA nasionale weermag se dokters ook nou ingeroep. Dis gedoen om te deal met die vragte gevalle van Covid-19 in die Oos-Kaap.