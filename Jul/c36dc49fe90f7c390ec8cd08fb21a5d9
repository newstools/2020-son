MATTHEW “Naps” Napoleon is Vrydag in die ouderdom van 79 oorlede. Die WP Rugby-oudspelersvereniging het gister sy innige meegevoel uitgespreek oor die heengaan van dié legendariese Saru-stut. Volgens Riedoh Allen, voorsitter van die WP-oudspelersvereniging, was Napoleon een van die beste stutte wat tot nog toe in die Saru-era opgelewer is. Hy sê: “Naps was oorspronklik van Oos-Londen, waar hy ’n uitstekende bokser was. Hy het aanvanklik in 1965 vir WP Board op die flank begin speel, en daarna ook vir City en Suburban verteenwoordig. Hy is deur ’n vriend met die naam Peppie oortuig om hom in 1966 by die Roslyns Rugbyklub aan te sluit. “Wyle Noortjie Khan, ’n voormalige WP-president, het die visie gehad om hom te oortuig om na die stut-posisie te skuif.” Napoleon het aangegaan om die WP Rugbyunie op Green Point Track onder die kapteinskap van die oudste lewende Saru-kaptein, Ebrahim “Pop­eye” Rinquest, met groot onderskeiding te verteenwoordig. Rinquest vertel: “Naps het ’n gedugte voorry saam met Cassiem Diedericks (haker) en Yu­suf Louw (stut) gevorm. Hy was geweldig sterk en het die vermoë gehad om beide kante van die skrum te sak.” Napoleon het later die gevreesde Saru-span gehaal wat deur die legendariese slot Salie “Lippe” Fredericks aangevoer is. ’n Lewenslange vriend, Ebrahim Carelse, het Napoleon beskryf as ’n persoon wat baie “verdraagsaamheid getoon het en groot respek vir mense en hul godsdiens gehad het”. Die voormalige WP-slot Yu­suf “Touch” Davids onthou Naps as ’n persoon wat altyd koelkop onder druk was. “Hy was ’n persoonlike vriend en broer sedert sy aankoms in die Kaap. Hy was ’n fiksheids­fanatikus wat gevrees en gerespekteer is deur sy opponente. Hy was boonop ’n spesialis-verdediger en het veral bekendheid vir sy chopper tackle verwerf.” Cassiem Jabaar, legendariese Saru-skrumskakel, sê hy en Napoleon het ’n spesiale vriendskap gedeel. Jabaar onthou: “Naps was ’n gentle giant wat ’n ongelooflike sterk skrumwerker was. Ons het daagliks tyd saam deurgebring en ’n spesiale bond as broers gevorm.” Naps het sy rugbyloopbaan by die Valsbaai Rugbyklub afgesluit waar hy sosiale rugby gespeel het. Volgens dr. Gareth Jones van Valsbaai is Napoleon vereer as ’n lewenslange lid van die klub. “ Ons wil graag ons meegevoel met sy vrou, Karen, sy familie en vriende deel. Mag sy liewe siel in vrede rus. Hy sal inderdaad baie gemis word,” het Jones gesê.