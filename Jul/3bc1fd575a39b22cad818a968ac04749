DIE Stad Kaapstad gebruik  hul Steenbras-hidroaanleg om sedert die terugkeer van loadshedding die druk op inwoners te verminder. Die hidro-aanleg word buitespitstyd (snags) ingespan en het die Stad gehelp om inwoners op vlak-1 te hou terwyl die res van die land op vlak-2 is. Phindile Maxiti, mayco-lid vir energie en klimaatsverandering, sê beurtkrag wat nou weer voortgaan is die heel laaste ding wat Kaapstad en die land nou nodig het. "Die impak van beurtkrag sover vanjaar tesame met die nasionale lockdown en Covid-19-regulasies, het 'n diepgaande invloed op die ekonomie, lewens en welstand." Maxiti sê die Stad verbind hulle heeltemal daartoe om vorentoe sy afhanklikheid van Eskom in die toekoms te verminder. “Ons almal betaal veral nou 'n hoë prys vir die vertraging om munisipaliteite toe te laat om krag van ander verskaffers te bekom. "Totdat alle prosesse, wat 'n aantal jare kan neem, afgehandel is, sal die Stad voortgaan om alles in sy vermoë te doen om die ekonomie van Kaapstad en sy kliënte soveel as moontlik te help," sê hy. Maxiti sê die massiewe instandhoudingswerk aan die Steenbras-hidroaanleg is betyds suksesvol afgehandel vir die toenemende aanvraag na energie in die winter.