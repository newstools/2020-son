SIYA Kolisi sê die tyd om bang te wees en stil te bly is verby. Die Springbok-kaptein het sy stilswye oor die wêreldwye #BlackLivesMatter-veldtog in ’n kragtige video op Instagram verbreek. Die veldtog het nou ook in Suid-Afrikaanse sport begin posvat. Kolisi (29) het Suid-Afrika laas jaar in Japan tot World Cup-glorie aangevoer. Hy het onder moeilike omstandighede in Zwide township in die Baai grootgeword. Kolisi was net 15 minute se ry weg van die Hoërskool Grey, waar hy sy laaste jare op skool was. Dinge was anders daar en dit was vir hom maar moeilik om aan te pas. Kolisi sê: “Totdat ons lewens saak maak, maak geen lewens saak nie. “Ek moedig mense aan om die moeilike gesprekke te voer, hoe ongemaklik ook al, dan kan ons in die regte rigting beweeg. “Die tyd om bang en stil te wees, is verby. Ek sal nie langer stilbly nie. Ons moet dié kwessies hanteer. “Dit het gevoel asof my lewe nie saak maak nie. My ingesteldheid was altyd op oorlewing gefokus. “Ek moes aanpas by die kultuur daar (by Grey) om aanvaar te word. “Net een of twee mense wou van my kultuur leer – een van hulle was my vriend Nicholas.” Oor daardie moeilike gesprekke sê Kolisi: “As ek dit nie doen nie, sal die volgende ou wat deurkom, ly soos ek. “Gelukkig staan mense met hierdie beweging op en ek sal nie stilbly nie.” Kolisi sê die BLM-beweging is meer as sport: Dit gaan oor lewe in die algemeen. In die video praat hy van gevoelens wat hy beleef het wat nie in dié wêreld hoort toe hy ’n jongeling was nie. Kolisi vertel: “By Grey het ek geleer party mense eet tot ses maaltye per dag. “In die township het ek soms net een maaltyd per dag geëet. “Jy woon in ’n bubble (in die voorstede) en ek moedig mense aan om uit hul gemaksones te stap om na ander gebiede te gaan sodat hulle kan sien en verstaan ??waarom mense sukkel.” Toe hy rugby begin speel het, moes hy ’n nuwe kultuur en ’n nuwe taal leer, sê Kolisi. Hy vertel: “Toe ek my die eerste keer by die Springbok-span aangesluit het, is alles in Afrikaans gedoen en ek kon glad nie Afrikaans praat nie. “Die calls was in Afrikaans en ek moes alles van isiXhosa na Afrikaans vertaal. Dit was regtig moeilik. Ek het laat gereageer en het dom en verleë gevoel.”