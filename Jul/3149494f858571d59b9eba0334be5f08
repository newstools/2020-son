GEFIRE en bitter ongelukkig. Lisle van der Berg sê sy soek antwoorde nadat haar werkgewer haar van haar job gefire het. Van der Berg (42) van Eersterivier sê sy het vir die afgelope drie jaar as versorger by Huis de Kuilen-ouetehuis gewerk en het haar passie om vir mense te sorg deur haar werk uitgeleef. Nadat Van der Berg positief vir Covid-19 getoets is en teruggekeer het werk toe, is sy ingelig dat haar dienste nie meer benodig word nie. Van der Berg beweer die ouetehuis se bestuurder het haar al ’n tyd lank target, maar kon nie ’n rede kry nie en Covid was die laaste spyker in die doodskis. Die hartseer Van der Berg verduidelik dat die bestuurder van haar onderliggende toestand van depressie geweet het toe hy haar gehire het. Sy vertel: “Hy het my al tevore gesê dat ek my werk gaan verloor omdat ek nie meer siek- of verlofdae oor het nie. “Ek het toe geluister en werk toe gekom, al was daar dae waarop ek down en out gevoel het. “Maar met die virus het alles verander. “Ek moes die eerste keer in isolasie gaan totdat ek my resultate gekry het. “Ek was negatief, toe gaan ek terug werk toe.” Die bestuurder het haar glo weer gewaarsku oor die siekverlof. Van der Berg is toe later positief vir Covid getoets. Sy verduidelik: “Ek het volgens regulasies by die huis gebly en ná twee weke myself reggekry om terug werk toe te gaan, maar ek het steeds nie lekker gevoel nie. “Ek het hulle ingelig dat ek steeds swak voel, maar is gesê om terug te kom. “Daar is ek sommer op die spot geskors en gesê dat ek mense aangesteek het omdat ek gewerk het terwyl ek siek gevoel het en dat ek die oorsaak van iemand se dood is. Die Donderdag het hulle my gefire. “Ek was so hartseer en kon ook nie verstaan hoekom hulle my blameer terwyl hulle my basically met my job gedreig het nie.” Weergawe Van der Berg sê sy soek antwoorde en gaan dit nie so los nie. Die bestuurder van die ouetehuis, Riaan Coetzee, gee egter ’n ander weergawe van die storie. “Eerstens wil ek net sê die hele proses is deur ’n buitemaatskappy hanteer. “Lisle het ook nog ’n reël oortree om my nommer aan jou te gee, want sy het ’n kontrak geteken om dit nie te doen nie. “Die helfte van wat sy aan julle sê, is nie die rede hoekom sy dismiss is nie. “Sy het nie die Covid-19- of haar versorgingsprotokol gevolg nie en sy kon lankal haar werk verloor het.” Coetzee voeg by dat hy ook nie ’n onredelike persoon is nie en kyk net agter die welstand van die bejaardes. Joshua Chigome, woordvoerder van die Wes-Kaapse departement van maatskap­like ontwikkeling, verduidelik aan Son hoewel die departement fondse aan die ouetehuise gee, word hulle steeds privaat bestuur. “Hulle het hul eie ooreenkoms tussen die werkers en werkgewer. Omdat dit ’n labour issue is, moet die bestuur of board kommentaar lewer oor die toedrag van sake,” sê Chigome.