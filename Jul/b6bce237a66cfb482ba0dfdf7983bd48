SUID-AFRIKA is die land met die sesde meeste bevestigde Covid-19-gevalle in die wêreld. Peru het die vyfde meeste gevalle, maar Suid-Afrika, wat al meer toetse as Peru gedoen het, het die vyfde meeste aktiewe gevalle ter wêreld. Amerika het met 3,7 miljoen steeds die meeste gevalle in die wêreld, gevolg deur 2 miljoen in Brasilië en ’n miljoen in Indië. Onder die 10 lande met die meeste gevalle het Suid-Afrika die minste Covid-19 sterftes. In Afrika het Wes-Sahara en Mauritius onderskeidelik 1 en 2 aktiewe gevalle, terwyl Uganda, die Seychelle en Eritrea geen Covid-sterftes aangemeld het nie. Van 10 tot 17 Julie is daar in Suid-Afrika 86 907 bevestigde nuwe gevalle, 944 Covid-19-sterftes en 59 951 pasiënte wat herstel het, aangemeld. Intussen sê dr. Zweli Mkhize, minister van gesondheid, die voorgestelde isolasie-tydperk vir dié wat positief getoets is, moet van 14 tot 10 dae verminder word. “Daar is bewyse dat in matige gevalle die infeksie net vir sowat agt tot nege dae teenwoordig is. “Verder word ook voorgestel dat ’n pasiënt wat in die hospitaal opgeneem en op suurstof was, vir nog 10 dae in isolasie moet bly wanneer daardie pasiënt van die suurstof afgehaal word.” Hy voeg by asimptomatiese pasiënte moet vir 10 dae vanaf die datum van hul positiewe uitslae in isolasie bly. Mkhize sê: “Die riglyne word voorgeskryf deur die Wêreldgesondheidsorganisasie (WGO), hoewel die ministeriële advies­komitee agt dae voorgestel het. “Ná oorweging is besluit om die WGO-riglyne te volg.”