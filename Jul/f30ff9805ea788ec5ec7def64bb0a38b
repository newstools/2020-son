DIE Mexikaanse boksheld Canelo Álvarez is bereid om vir sy volgende geveg op 14 September vir veel minder beursgeld in die kryt te klim. Die 29-jarige WBA-super-middelgewigkampioen het al 3 van sy 11 gevegte agter die rug in ’n $365 miljoen- kontrak (sowat R6,1 miljard) met die streaming-reus DAZN. Die geveg sal agter geslote hekke plaasvind. Die president van Golden Boy-promosies, Eric Gomez, het bevestig Álvarez het beduidende toegewings gemaak ten opsigte van sy beursgeld. “Ons onderhandel daaroor. Ons leef nie in die wêreld waarin ons verlede jaar geleef het nie,” het Gomez aan Sky Sports gesê. Gomez het ook gesê verskeie teenstanders word tans oorweeg. “Enige bokser wat bereid is om na die tafel te kom, sal oorweeg word. “Ons gaan geen van die groot name wegwys nie,” het hy bygevoeg. John Ryder en Callum Smith se name word sterk genoem, hoewel paspoorte en reisbeperkings ’n stokkie voor hul deelname kan steek. “As Ryder en Smith nie kan boks nie, sal ons Sergiy Derevyanchenko en David Lemieux ook oorweeg.” Dit wil voorkom asof ’n geveg teen die omstrede Billy Joe Saunders voorlopig van die baan is.