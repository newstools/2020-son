KRIEKET Suid-Afrika (KSA) het die Internasionale Krieketraad (ICC) se besluit verwelkom om internasionale toernooie uit te stel. Dit beteken die 2020-weergawe van die T20 World Cup vir mansis afgelas. Die toernooi sal volgende jaar in Oktober en November in Australië beslis word. Daar sal dan weer in 2022 ’n T20 World Cup vir mans in dieselfde tydraamwerk beslis word. Indië speel gasheer vir dié toernooi. Vanjaar se T20 World Cup vir vroue is reeds in Australië beslis en Nieu-Seeland sal in 2021 gasheer speel vir die volgende weergawe daarvan. “Hierdie besluite gee duidelikheid rondom hoe ons ons toekomstige toerskedule kan hersien. Ons nasionale vroue- en manspanne kry dan ook die beste kans op voorbereiding vir dié belangrike toernooie,” het Jacques Faul, KSA se uitvoerende hoof, oor die besluite gesê. “Daar is ’n aantal reekse waarin ons mans en vroue se spel moes uitstel weens die corona-virus. “Ek wil al ons belanghebbendes verseker dat ons ’n opwindende toekoms op internasionale en plaaslike vlak beplan.” Intussen het Manu Sawhney, uitvoerende hoof van die ICC, gesê: “Ons het ’n omvattende en ingewikkelde gebeurlikheidsplan in plek gestel. “Deur hierdie proses was ons prioriteit om die gesondheid en veiligheid van almal betrokke by die sport te verseker. “Die besluit om die ICC se T20 World Cup uit te stel, is geneem ná noukeurige oorweging van al die beskikbare opsies. “Dit bied ons die beste moontlike geleentheid om twee veilige en suksesvolle T20-toernooie aan te bied vir ons aanhangers oral in die wêreld.”