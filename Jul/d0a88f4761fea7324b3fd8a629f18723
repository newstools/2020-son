'N HOOF van 'n Kaapse skool loop na bewering die gevaar om sy job te verloor ná 'n ope brief waarin hy sê dis gevaarlik om skole te heropen. Wesley Nuemann, hoof van Hoërskool Heathfield, het die brief aan Angie Motshekga, minister van basiese onderwys, gestuur. Volgens Vanessa Le Roux van Parents Against The Opening of Schools het Nuemann Woensdag nuus vanaf die Wes-Kaapse onderwysdepartement (WKOD) ontvang dat hy uit die skool gesit gaan word en hy die sleutels moet oorhandig. Le Roux het aan Son gesê sy is glad nie verbaas dat Nuemann geviktimiseer word nie. Sy sê: “Ek het dit as deel van hul boelietaktiek verwag dat hulle die hoofde en onderwysers gaan viktimiseer en met dissiplinêre aksie dreig. “Dit is hoofde en onderwysers wat die belange en veiligheid van hul leerders, onderwysers en personeel, en eintlik hul gemeenskap eerste gestel het. “Hulle het hul misnoeë en teenkanting uitgespreek toe dit ongewild was om dit te doen. “Hierdie is prinsipale wat als op die spel geplaas het, omdat die mense vir wie hulle verantwoordelik is, se lewens vir hulle die belangrikste was. “Gemeenskappe en veral ouers sê dit is nou juis die tyd om vir hulle te wys hulle sal nie alleen deur die viktimisering gaan nie. “Ons gaan ons ouers en gemeenskappe mobiliseer en elke dag vir so lank as wat dit nodig is ons ondersteuning aan hulle wys. Die WKOD ontken dat hulle Neumann weens die ope brief wou skors en meen hy het die reg tot sy opinie. Volgens Bronagh Hammond, WKOD-woordvoerder, het die distriksbestuurder wel so ‘n aanmerking gemaak toe Neumann gesê het hy gaan nie op 31 Mei sy skool oop maak nie. Hammond verduidelik: “Die bewerings wat gemaak word is vals. Dit is ook vals dat die departement vanoggend (Donderdag) die sleutels van die skoolhoof gevat het. “Die distriksbestuurder het aangedui indien hy weier om sy skool oop te maak, sy self die sleutels by sy huis sal gaan haal en die skool oop sal sluit. “Deur te weier om ‘n skool oop te maak wanneer jy deur jou werkgewer aanbeveel word, is onaanvaarbaar. “Terwyl mnr. Neumann sekerlik daarop geregtig is op sy eie opinie oor die heropening en sluiting van skole gedurende die pandemie, is hy steeds ‘n werkgewer van die government. Hammond sê Neumann se gedrag is egter kommerwekkend vir sy werkgewer.