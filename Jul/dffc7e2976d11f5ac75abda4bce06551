DIE families van die meisie en man wat in die kanaal by Athlone verdrink het, moes eers wag vir hul lyke om uit te spoel en nou moet hulle weer wag om hul geliefdes te begrawe. Dít is die lot van die families van klein Abieda Paulse (8) en Yusuf Kiriboto (30) nadat hulle in die Vygieskraal-kanaal verdrink het. Abieda se mammie, Malikah Paulse, het Vrydag ’n DNS-toets laat doen om haar lyk amptelik te identifiseer. Sy het wel die lyk uitgeken aan die klere wat haar dogtertjie aangehad het toe sy in die kanaal geval het. Abieda se lyk is Maandagmiddag gevind en Kiriboto se lyk is Dinsdag gevind. Dít nadat daar vir meer as ’n week na hul oorskot gesoek is. Volgens Abieda se tante Fatiya Paulse sal hulle teen Dinsdag die uitslae van die DNS-toetse hê. Fatiya sê: “Malikah kon nie haar kind se gesig sien nie, want dit was te erg ontbind. “Sy het wel haar aan die klere wat sy aangehad het, die groen jacket, en haar hare wat gevleg is, herken. “Sy het ook dié Donderdag die geboortesertifikaat by binnelandse sake gekry om die lyk uit te ken. “Ons hoop om haar ter ruste te lê sodra ons die DNS-uitslae gekry het.” Abieda se familie, wat Moslems is, wil haar graag so gou moontlik begrawe. Kiriboto se familie sukkel ook om sy oorskot te kry omdat hy onwettig in die land is. Hulle wag nou op dokumente vanaf sy geboorteland, Tanzanië, om sy lyk amptelik te identifiseer.