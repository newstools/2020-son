ONDERWYSERS en leerders word gedwing om skool toe te gaan in die peak van die virus. Só praat ouers wat Vrydagoggend deelgeneem het aan ’n betoging by die Hoërskool Heathfield om onderwysers en kinders by te staan. Vanessa le Roux van die organisasie Parents Against Opening of Schools sê protesaksie vind landwyd plaas. Daar is meer as 110 000 lede op Facebook wat die onnies en kinders ondersteun. “Skole is nie veilig nie. Daar is onnodige infeksies en sterftes. Ons hoor die skoolhoof word getarget en die circuit manager was by hom,” sê sy. “Dis nie nodig vir kinders om skool te gaan nie. “Onderwysers kan werk in die skool voorberei en kinders kan dit kom haal.” Colleen Titus, tussentydse partyleier van United South Africa, sê hulle wil hê die skole moet sluit totdat die corona-virus se peak verby is. “All lives matter. Ons sal van skool tot skool gaan en dit sluit. Ons is in solidariteit met Sadtu (onderwysunie) en ondersteun die onderwysers en kinders en die prinsipaal van die skool.” Akhona Matikinca (17), ’n gr. 11-leerder by dié skool, sê social distancing is ’n probleem in die skool. “Onderwysers en leerlinge is nie veilig nie. Ons kan skool toe kom en ons huiswerk kom haal en dit by die huis doen.” Van die bekommerde be­togers sê die onderwysers word reeds die afgelope vyf jaar getarget. Hulle voel mense soos Debbie Schäfer, Helen Zille en Alan Winde moet resign. “Hulle kan nie met mense werk nie en gebruik tactics om onderwysers te boelie,” sê een. Clement Meyer is ’n onderwyser by die Hoërskool Athlone. Hy sê hy is daar om die onderwysers te ondersteun. Hy sê wat hul skool betref, is die meeste van die leerders by die huis.