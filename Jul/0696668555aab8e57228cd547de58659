'N OU van Durban se eks-meisie het met vier ander mans saamgespan om hom aan te val en R400 000 uit sy broer te dreig. Kol. Thembeka Mbele, 'n polisiewoordvoerder, sê die vyf verdagtes, tussen die ouderom van 25 en 57, is op klagte van roof, afdreiging en aanranding met die doel om ernstig te beseer, gearresteer. "Die bewering is dat die 50-jarige man op 5 Julie deur sy eks-meisie gebel is. Sy het hulp versoek en gevra dat hy haar in Queen Street in die Durbanse CBD ontmoet. "Die slagoffer het opgedaag en gevind dat sy eks-meisie vir hom met onbekende mans ingewag het. Die mans het om op die agtersitplek van die voertuig gegooi en met hom na Inanda gery." Mbele sê die man was na bewering aangerand en van sy besittings beroof. "Hy is ook beveel om sy broer te bel om R400 000 asook die logbook van sy voertuig te bring. Die broer het die polisie gebel en die verdagtes is Maandag in die vroeë oggendure gearresteer." Die verdagtes verskyn Woensdag in die landdroshof in Durban.