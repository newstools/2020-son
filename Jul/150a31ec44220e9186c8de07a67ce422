DIE anti-gang unit het die ondersoek oorgeneem nadat gangsters ’n swanger vrou en haar ongebore baba doodgeskiet het. Dis om seker te maak die moordenaars boet vir die lewe van die onskuldige mense wat hulle weggeruk het. Die swanger Shahieda Nathan (32), van Scottsdene in Kraaifontein, is meer as ’n week gelede op ’n Sondagoggend vroeg in ’n hokkie doodgeskiet. Twee mans is in die voorval gewond. Die een is onlangs uit die hospitaal ontslaan en die ander een is steeds in die hospitaal. Sers. Elvin Conradie, die ondersoekbeampte, het aan Son gesê hulle het die saak van die Kraaifontein-polisie oorgeneem. Gister het hy, sy span van die anti-gang unit en ’n forensiese span weer die toneel besoek. Die toneel is rekonstrueer om te probeer vasstel hoe die skietery afgeloop het. Conradie sê: “Ons wil die saak hooggeregshof toe vat. “Dis onskuldige mense wat in hierdie voorval dood is, mense wat glad nie by gangsters betrokke was nie. “Ons wil die gemeenskap wys dat hulle op ons kan staatmaak. Hulle vrees die gangsters, so hulle praat nie graag met ons nie. Gejaag “Ons wil weer die vertroue van die gemeenskap wen.” Volgens die eienaar van die huis waar die voorval plaasgevind het, was Nathan net op die verkeerde tyd op die verkeerde plek. Die skieters wat op die hokkie losgebrand het, het eintlik twee ander ouens gejaag en toe aangeneem hulle het by die hokkie ingehardloop, sê die eienaar. Volgens die eienaar lewe hulle in vrees. Hulle is te bang om oor die voorval te praat. “Die twee ouens wat raak geskiet is, is ouens wat waentjies stoot. “Shahieda was hier by haar vriende. “Ons wat in die huis woon, weet nie eintlik wat daar agter gebeur het nie. “Ons moet maar versigtig wees wat ons praat, want ons word reeds dopgehou.” ’n Familielid van Nathan, William Hefke, het aan Son gesê hulle kon haar nog nie begrawe nie oor sy nie ’n identiteitsdokument het nie. Hefke sê Nathan het alles verloor toe haar hokkie ’n tyd gelede afgebrand het. Hy sê: “Ons moet nou vir haar geboortesertifikaat aansoek gaan doen sodat ek haar lyk kan uitken en haar begrawe. “Sonder dit kan ek niks doen nie.” Jeremia Fortuin en Ricardo Cloete (albei 38) is intussen vir die moorde in hegtenis geneem. Hulle het Maandag in die Blue Downs-landdroshof verskyn. Die saak is uitgestel tot 8 Julie. Dit is om die beskuldigdes die kans te gee om ’n prokureur aan te stel. Hulle bly in aanhouding.