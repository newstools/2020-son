FIRE die MEC! Dít is die eis van die Public Servants Association (PSA) en South African Democratic Teachers’ Un­ion (Sadtu). Nie net wil die twee vakbonde hê Fundile Gade moet in die pad gesteek word nie, hulle wil hê alle Oos-Kaapse skole moet weens die snelle toename in Covid-19-gevalle weer toemaak. Sover bekend het 20 onnies in die provinsie reeds weens Covid-19 gesterf. Honderde leerders het die corona-virus onder lede. Die PSA se provinsiale bestuurder, Thami Makuzeni, sê: “Ons doen ’n ernstige beroep op premier Oscar Mabuyane om Gade te fire, want hy (Gade) slaap op die job. “Sedert die skole in die Oos-Kaap oopgemaak het, is hulle hard deur die virus geslaan. Gade bly net tjoepstil en doen niks omtrent die saak nie.” Makuzeni sê die toename in die getal Covid-19-infeksies in die Mthatha-area is ’n bron van groot kommer. “Tussen 10 en 15 skole in Mthatha, Qumbu, Willowvale en Engcobo het die laaste paar dae gesluit. “Meer as 120 skole in die provinsie word deur Covid-19 geraak. Ons weet nie wat die rush is om skole oop te maak nie,” sê sy. Verwyder Mazotsho Dukwe, Sadtu se sekretaris in die westelike streek, sê hulle doen ’n beroep op die departement van onderwys om alle grade van gr. R tot gr. 11 toe te maak. “Alle gr. 12’s moet ook uit skole verwyder word en geplaas word in ’n sentrum wat gereeld ontsmet en ge-deep clean word. “In die Nelson Mandelabaai-distrik alleen het ons sowat 10 sterfgevalle onder onderwysers en 55 skole waar infeksiegevalle is,” voeg Dukwe by.