DIE Barcelona-sokkerklub se president, Josep Maria Bartomeu, sê daar is geen twyfel dat die span se kaptein, Lionel Messi, ’n nuwe kontrak met dié La Liga-span sal beklink nie. Messi se huidige kontrak verstryk in 2021. Bartomeu het uitgevaar teen sy span deur te sê hulle is baie swak en het dié seisoen geen kontinuïteit gehad nie. Die Kataloniërs se groot aartsvyand, Real Madrid, het die La Liga-titel verower. “Messi het reeds gesê hy sal graag hier wil aftree. “Ek is seker dat hy dit wel sal doen,” het Bartomeu aan die koerant Mundo Deportivo gesê. Intussen word die peperduur Brasiliaanse speler van Paris Saint-Germain (PSG) Neymar Jr. gekoppel aan ’n terugkeer na Camp Nou. Neymar het Barça ’n paar seisoene gelede op omstrede wyse en vir groot geld verlaat. Bartomeu het gesê die enigste manier dat sy span Neymar sal kry, is as daar met ’n ander speler uitgeruil word. “Ons kan voortgaan met onderhandelings, maar net as ons en PSG kan ooreenkom oor watter spelers uitgeruil kan word. “Dit lyk egter nie of dit op die oomblik sal gebeur nie.” – Reuters