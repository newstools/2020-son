INWONERS op familiegrond naby die Klipfontein-sendingstasie in Philippi-Oos het verlede jaar ’n celebration-braai gehou toe hul elektrisiteit ná twee jaar ingesit is. Verlede naweek met die groot storm het die paal met die kragboks omgewaai en hulle is al ’n week lank weer sonder krag. Die gemeenskap is by Ou Klipfonteinweg langs Cross Roads geleë. Hulle was twee jaar sonder krag en het Eskom in Oktober 2018 altesaam R10 166 betaal om die krag aan te lê, maar niks het gebeur nie. Dis eers nadat die mense Son einde Julie 2019 gekontak het en Son by Eskom wou weet wat aangaan, dat die wiele begin rol het. Die krag is toe uiteindelik ingesit. Een van die inwoners, Rochelle Ackerman, het gesê een van die kragpale het omgewaai en hulle is bang die kinders kan skok. “Ons het Eskom laat weet, maar nog niemand het uitgekom nie. “Diewe het klaar begin om kabels te steel en Eskom het nog nie die krag kom fix nie.” Trish da Silva, woordvoerder van Eskom in die Wes-Kaap, sê meer as 1 000 sake is aangemeld van skade wat aangerig is en hulle sukkel om by alles uit te kom. “Van ons mense wat in die veld werk, het Covid-19 en is in isolasie en dit plaas ons onder druk.” Volgens Da Silva het die onlangse storm groot skade aan die infrastruktuur aangerig. “Eskom vra verskoning dat inwoners so lank vir hulp moet wag.”