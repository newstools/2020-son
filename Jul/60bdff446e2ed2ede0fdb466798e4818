MIKEL Arteta, Arsenal se manager, sê hy “verstaan” nie die gebruik van die VAR-skerms nie. Die Spanjaard het ook sy misnoeë uitgespreek nadat sy striker Eddie Nketiah ’n rooi kaart ontvang het. Dit was tydens Dinsdag se gelykop uitslag van 1-1 teen Leicester City in die Emirates. Dié uitslag plaas Arteta-hulle nou nege punte agter die vierde en laaste Cham­pions League-posisie. Die Gunners het voorgeloop nadat hul doelevraat Pierre-Emerick Aubame­yang die tuisspan die voorsprong gegee het met sy 20ste doel van die seisoen. Arsenal se jong striker Nketiah is later in die wedstryd gepos vir ’n gevaarlike tackle op City se James Justin – kort nadat hy van die bank af gespeel het. Dit het die besoekers se Jamie Vardy in die tweede helfte die geleentheid gegee om sake gelykop te maak met sy 22ste doel van die seisoen. Chris Kavanagh, die skeidsregter, het Nketiah eers ’n geel kaart gewys. Maar nadat Kavanagh die voorval op die VAR-skerm langs die veld bekyk het nie, het hy sy besluit verander deur hom ’n rooi kaart te gee. Stelsel Die beheerliggaam vir refs Professional Game Match Officials Limited (PGMOL) raai skeidsregters in sy uiteensetting van die riglyne aan om die VAR-skerms spaarsamig te gebruik. Volgens Arteta verstaan hy egter nie die gebruik van die stelsel nie. “Met die rooi kaart moet jy besef hy is ’n jong laitie,” verduidelik die Spanjaard. “Ek verstaan nie die reëls nie. Ek sien nooit dat ’n skeidsregter die beeld bekyk nie. “Ek kan niks doen nie, want dis die reëls, maar ek verstaan dit nie,” het Arteta bygevoeg. Arsenal kon sy voorsprong voor die rustyd verdubbel het, maar City se goalie, Kasper Schmeichel, het uitstekende keerwerk uitgevoer om sy span in die wedstryd te hou. In die tweede helfte het City sy getallevoordeel laat tel terwyl Arsenal laat slaplê het. Arteta sê hy is steeds trots op sy spelers, want City is goeie opposisie. “Wanneer jy teen só ’n span speel en jy loop voor, is dit belangrik dat jy die game kill,” voeg die manager by. – Reuters