WANNEER Suid-Afrikaners saamstaan, kan daar wonder­like dinge gebeur! Die Kaapse musikant Emo Adams het 80 welbekende plaaslike celebs bymekaargebring om ’n spesiale weergawe van die bekende song “Lean on Me” te doen. Wat vir my so spesiaal van dié veldtog is, is dat daar nie net musikante betrokke is nie, maar ook akteurs, aktrises en selfs wêreldbekende plaaslike sportpersoonlikhede. Die sangers wie se stemme jy op die klassieke song van Bill Withers hoor, is Emo Adams, Heinz Winckler, Jack Parow, Early B, Sasha-Lee Davids, Paxton Fielies, David Kramer, Alistair Izobell, Pierre van die Afrikaanse groep Die Heuwels Fantasties en Francois van Coke. Van die sportsterre, akteurs en TV-persoonlikhede wat jy in die video sien, is die voormalige Springbok Bryan Habana, Katlego Maboe, die Protea-ster JP Duminy, voormalige Mej. Suid-Afrika en Mej. Wêreld Rolene Strauss, die social media influencer Nadia Jaftha en die akteur en komediant Siv Ngesi. Die song is op SoundCloud beskikbaar. Jy kan ook na die musiekvideo op YouTube gaan kyk. Die idee agter die inisiatief is om saam in solidariteit te staan en ondersteuning aan mekaar te verleen tydens die globale Covid-19-pandemie. Dit is ’n herinnering dat ons ’n impak kan maak en transformasie teweeg bring as ons saamstaan. Emo, die baasbrein agter die projek, het ook sy lyf vervaardiger gehou vir hierdie song. Hy verduidelik dit was vir hom belangrik om die ikoniese song op te neem met ’n local, moderne twist om seker te maak dat dit die hart van Suid-Afrikaners tydens die pandemie aanraak. “Ons moet in hierdie tyd aanhou om liefde en hoop in elke Suid-Afrikaner aan te kweek. “Dit is my visie dat nie net elke Suid-Afrikaner die song aflaai nie, maar ook om verenig, positief en hoopvol in dié moeilike tyd te bly.” Emo het hande gevat met die pharmaceutical company Cipla South Africa om ook bewustheid rondom geestesgesondheid te skep. Doen jou deel en gaan laai die song af of gaan kyk daarna op YouTube.