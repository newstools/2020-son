CALITZDORP. – Kry vir jou, mert! Dít was die reaksie van kerkmense wat met ’n opelugkerkdiens besig was toe ’n vermeende mert die Woord disrespect het. ’n Kerk-antie vertel: “Wat jy oorkom, is wat jy kortkom. “Hulle het nie eens respek vir die Woord nie. Hulle kon mos sien ons is met heilige dinge besig.” ’n Bron vertel: “Daai kar moes nooit verby die kerkdiens gery het nie. Satan het hom gepootjie. Daar in Royal Heights naby die stukkende kragboks het hulle stilgehou.” Volgens die bron het een ou try weghol en die drugs in ’n jaart daar naby gepitch. Gekonfiskeer “Dit was ’n wit man wat die drugs, wat in twee sakke was, oor die draad gegooi het. Hulle het seker gedink dis safe om die drugs op ’n Sondagoggend te kom deliver. Maar die Saps van ons dorp slaap nie.” Baie Mandrax-tablette en tik is gekonfiskeer. Kapt. Malcolm Pojie, ’n polisiewoordvoerder, sê lede van die Calitzdorp-polisie het ’n verdagte kar genader. Die insittendes het uitgeklim en begin loop. Die een verdagte het begin hardloop. Die lede het hom agternagesit. Die ander persoon het doodluiters aanhou stap. Lede het onraad vermoed en agtergekom dat die persoon wat vir hulle weghardloop hul aandag probeer aftrek. Die lede het omgedraai en teruggegaan na die ander verdagte. Hy het toe iets in die erf gegooi. By nadere ondersoek het hulle 161 Mandrax- tablette en 31 g tik gevind. Die verdagte is gearresteer. Hy is in aanhouding en sal eersdaags in die hof verskyn.