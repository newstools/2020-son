GEEN Suid-Afrikaanse speler­ behalwe Imran Tahir sal aan vanjaar se Caribbean­ Premier League (CPL) deelneem wat op 18 Augustus begin nie. Rassie van der Dussen, Tabraiz Shamsi, Anrich Nortjé, Rilee Rossouw en Colin Ingram kon nie betyds reëlings tref om teen 1 Augustus in Trinidad te wees nie. Die organiseerders van die CPL wou hê alle deelnemende spelers moes dan opdaag om ’n kwarantyn-periode van 14 dae te voltooi voordat die toernooi begin. Die CPL het ’n huurvlug vanaf Londen na Trinidad gereël, maar die Suid-Afrikaanse spelers kon nie betyds na Brittanje reis nie. Skaars vlugte, visum­vereistes en die verpligting om toestemming van die regering te ontvang, het hul planne in die wiele gery. Tahir was nie in Suid-Afrika nie, maar in Pakistan, waar hy in die PSL gespeel het. Hy kon van daar na die Wes-Indiese Eilande reis. Streng Daar sal ook geen Engelse spelers in die kompetisie wees nie. Harry Gurney en Alex Hales het hulle albei onttrek nadat hulle vir die Barbados Tridents geteken het. Albei spelers het gehoop om die eerste handvol wedstryde te speel voordat hulle op 27 Augustus vir die T20 Blast na Brittanje terugkeer. Die vereiste van ’n streng 14 dae lange kwarantyn­periode en die onderskeie datums van die kompetisie het dit ’n onrealistiese opsie gemaak. Suid-Afrika bly onder lockdown met alle provin­siale en internasionale grense gesluit. Dit sal waarskynlik so bly vir die afsienbare toekoms, tensy reisbeperkings verslap word as die piek van die Covid-19-pandemie aan die einde van September verby is. Dit beteken die deelname van SA spelers aan die IPL is ook onderhewig aan logistieke reëlings, veral die regering se toestemming. Die nasionale vrouespan, wat in September in Engeland gaan speel, kort ook toestemming.