NICK Cannon moes dié week baie vinnig jammer sê oor hy mense te na gekom het. Hy het onlangs in ’n podcast neerhalende anti-Semitiese en rassistiese aanmerkings gemaak. Die aanbieder van die gewilde shows Wild ’n Out en The Masked Singer het in ’n reeks twiets om verskoning gevra. “Ek wil eerste my diepste en opregte verskoning aan my Joodse broers en susters bied vir my woorde wat onmin gesaai en hulle seergemaak het.” Hier verwys hy na die onderhoud wat hy saam met Richard Griffin op 30 Junie in ’n episode van Cannon’s Class gevoer het. Cannon het mense se bors warm gemaak toe hy in die onderhoud met Griffin saamgestem het dat die Joodse volk “wreed” is en dat hulle verantwoordelik is vir “die meeste van die onheil” in die wêreld. “Jy praat feite! Daar is geen rede om bang te wees as jy die waarheid praat nie,” het Nick toe geantwoord. In ’n twiet erken hy dat hy onkundig was. “Die aanmerkings van my het die slegste stereotipes van ’n grootse en trotse volk aan die lig gebring. “Ek voel skaam oor die oningeligte en naïewe plek waarvandaan dié woorde gekom het.” Nick het ook gesê hy het homself sedert die onderhoud opgevoed oor die Jode. Volgens hom het hy ’n klein geskiedenisles oor Joodse geskiedenis gekry toe rabbi’s en gemeenskapsleiers na hom uitgereik het. “Ek wil my Joodse vriende en familie, nuut en oud, verseker dis net die begin van my opvoeding in Joodse geskiedenis.” Fox, die kanaal wat van Nick se shows vervaardig, sê hy staan saam met Nick oor hy apologise het vir sy haatlike woorde.