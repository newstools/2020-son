DIE ondersoek na die gebeure die afgelope week, waar 'n man van Khayelitsha tydens 'n uitsetting hardhandig deur vier wetstoepassers hanteer is, is aan onafhanklike ondersoekers oorhandig. Dan Plato, die burgemeester van Kaapstad, sê die besluit is geneem om te verseker dat die bevindinge bo verdenking is. Bulelani Qholani is Woensdag kaal uit sy shack geruk en pluk terwyl hy besig was om te bad. 'n Video van die voorval het viral gegaan. Die vier wetstoepassers is intussen geskors. Plato sê alle video en foto's van inwoners sowel as wetstoepassers sal aan die onafhanklike ondersoeker oorhandig word. "Deel van die bewyse is footage wat wys dat die man ten tyde van die operasie aanvanklik geklee was en nie gebad het, soos wat voorheen berig is nie," sê Plato. "Ondanks berigte dat mnr. Qholani hom doelbewus uitgetrek het in 'n poging om die operasie te keer, verskoon ek nie die onwaardige en skandelike omstandighede rondom die voorval nie." Plato sê hy het versoek dat die ondersoek teen volgende Vrydag, 10 Julie, afgehandel word.