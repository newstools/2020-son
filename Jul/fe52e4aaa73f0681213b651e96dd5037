DIE sterk Suidooster waai binnekort ’n bekende en geliefde gesig tot op ons skerms. Aanhangers van die kyk­NET-sepie Suidooster kan binnekort ’n opwindende nuwe storielyn verwag wanneer Lee-Ann van Rooi haar sepie-debuut maak. Volgens Wilmer Müller, publisiteitsbestuurder van Suidooster, sal Lee-Ann se karakter, Farah, van 28 Julie in Suidooster te sien wees. “Farah het ’n interessante storielyn wat beloof om kykers te verras, maar terselfdertyd gaan dit ’n moontlike omstrede kinkel hê,” sê hy. Lee-Ann, wat ’n gesoute aktrise is, is opgewonde oor haar eerste sepierol. Sy is immers ’n bekende gesig in talle kykNET-dramareekse en was al onder meer in Die Boekklub, Die Byl, Spreeus en al drie seisoene van Sara se Geheim te sien. “Dis vir my wonderlik om weer saam met ou vriende in ’n produksie te wees. Ek het al gespeel teenoor Cedwyn Joel, Denise­ Newman, Simone Biscombe, Marlo Minnaar, Marcel van Heerden, Monique Rockman en Dean Smith in ander produksies, van verhoogstukke tot radiodramas, en nou kry ek die kans om saam met hulle in Suidooster te wees.” Volgens Lee-Ann is dit vir haar as Kapenaar baie spesiaal om deel van Suidooster se storievertelling te word. “Die stories, die intrige en drama het immers ’n eg Kaapse geur. My familie is mal oor Suidooster – veral my ma!” sê sy. Die sepie beplan ook om weer Vrydag met sy aanhangers op te catch. “Gewoonlik besoek ons so een keer per maand ’n winkelsentrum sodat die aanhangers die sterre van Suidooster kan ontmoet, maar uiteraard is dit weens die nasionale inperking nie tans moontlik nie,” sê Wilmer. Hy sê dié keer is die kuiertjie weer ’n virtuele affêre. “Ons het al twee sulke virtuele kuiers gehou en albei kere is dit deur sowat 100 000 mense gekyk. Dis natuurlik heeltemal gratis. “Die voordeel is ook dat ons só almal dwarsoor die land kan bereik, want ons kry altyd vrae oor wanneer die Suidooster deur ’n spesifieke dorp of die land kom waai.” 