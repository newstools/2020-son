TIKKOPPE maak die lewe­ bitter moeilik en onveilig vir inwoners. Motoriste en voetgangers is al diep bang om gebruik te maak van die R75-Uitenhage-pad in die Baai nadat tikkoppe vermoedelik straatligte se kabels gesteel het. Die gesteelde kabels is aangelê in ’n R316 miljoen-projek vir die opgradering van Nelson Mandelabaai se primêre arterial-paaie. Die doel is om die Baai se oudste woongebiede, soos Algoapark, Zwide, Govan Mbeki, Missionvale, Kwa­Dwesi en Joe Slovo te connect. Maar nadat die tikkoppe feesgevier het met die kragkabels, is die paaie in donkerte gehul. Rowers maai nou in die donkerte onder drawwers en mense wat op vervoer wag. Die area het ook die hoogste getal ongelukke waarby voetgangers betrokke is in die hele Oos-Kaap. ’n Inwoner, Vuyokazi Ludidi, van die Govan Mbeki-gebied, sê sedert die aanbreek van winter, kan sy dit nie waag om soggens ’n taxi te vat na die Uitenhage-nywerheidsgebied nie. “My boyfriend moet soggens saam met my stap en ook smiddae wanneer ek van die werk af kom. “Die rowers hang by die mure rond en ’n mens kan hulle nie sien nie, want dit is te donker,” vertel sy. Instandhouding Mbulelo Peterson, Sanral se streekbestuurder vir die suidelike streek, sê dis die verantwoordelikheid van die Nelson Mandelabaai-metro (NMBM) om die paaie te herstel. “Die totale koste om die infrastruktuur daar te stel, het meer as R42 miljoen beloop. Daar is ’n ooreenkoms tussen ons en die NMBM dat hy verantwoordelik sal wees vir die instandhouding van die beligting-infrastruktuur,” verduidelik Peterson. ’n Munisipale woordvoerder, Mthubanzi Mniki, sê hulle is bewus van die probleem en sal die ligte herstel. “Maar die gemeenskap moet ook hul rol speel en misdadigers aanmeld. “Hulle weet wie die kabels steel, want die diewe bly in hul gemeenskappe. “Die vandalisering van straatligte plaas mense se lewe in gevaar,” sê Mniki.