DIE appèlhof het Dinsdag bevind dat Unisa se omstrede taalbeleid, waar Afrikaans as onderrigtaal afgeskaf is, ongrondwetlik en onregmatig is. Luidens Regter Mandisa Maya se uitspraak, wat elektronies gelewer is, het die universiteit misluk om te wys hoe dit nie redelik uitvoerbaar sou wees om vol te hou om Afrikaanse onderrig aan te bied nie. Die hof het Unisa beveel om 'n kennisgewing prominent op sy webwerf te plaas - sowel as in drie groot Afrikaanse koerante én per e-pos aan studente - van 'n vol lys modules wat op 28 April 2016 in Afrikaans aangebied is. Die modules sal aan studente, wat volgende jaar aansoek wil doen, aangebied word. Die universiteit moet ook alle bestaande studente die kans bied om klasse, wat hulle intussen in Engels moes doen, in Afrikaans te voltooi. Unisa het voor die besluit om Afrikaans te verwyder, dubbelmediumonderrig aangebied. - News24