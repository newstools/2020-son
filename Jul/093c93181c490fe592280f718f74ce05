DIE Chilli Boys het ’n boontjieteller ingebring om seker te maak hul boeke klop in dié sukkelende periode van die corona-virus-pandemie. Chippa hou daarvan om vorige werknemers terug te bring, so dis geen wonder dié klub het aangekondig dat Morgan Mammila weer as algemene bestuurder aangestel is nie. Gepak Mammila was in die 2018-’19-seisoen by Chippa. Hy het egter baie vinnig sy sakke gepak – en dít nogal ure voordat Chippa ’n wedstryd teen Kaizer Chiefs moes speel. Mammila het wel naam gemaak by Baroka FC. Dit was toe hy die klub gehelp het om die Telkom Knockout-kampioen te word. Chippa sê in sy verklaring hy is bly om Mammila terug te verwelkom, veral in die lig van die corona-virus-pandemie wat ’n probleem vir baie SA spanne se finansiële sake inhou. “Die klub voel Mammila se ervaring is presies­ wat ons nodig het. “Veral in die moeilike omstandighede waarin ons die klub operasioneel probeer hou tydens dié pandemie,” sê Chippa se woordvoerder, Lukhanyo Mzinzi. Mammila sal boonop heel waarskynlik van groot hulp kan wees in Chippa se soektog­ na ’n nuwe breier danksy sy uitgebreide netwerk van kontakte. Intussen het die klub aangekondig nóg ’n speler, Tebogo Makobela, se kontrak­ is ook nie verleng nie. Dít volg nadat Thabo Ra­khale ook vroeër moes hoor sy kontrak gaan nie verleng word nie. Invloed Volgens bronne na aan die span is hierdie net die begin en daar kan binnekort nóg dooie hout van die klub uitgekap word. Hierdie is moontlik klaar tekens van Mammila se invloed by die klub, want volgens­ Son se bronne hou hy daarvan om ’n ferm greep op ál die span se spelers en hul salaris te hê.