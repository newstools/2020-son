DIE departement van korrektiewe dienste (DKD) hou vol dat hy in die tronke ’n goeie stryd teen Covid-19 veg. Luidens die jongste update van die DKD is 2 311 beamptes en inmates van tronke landwyd al positief getoets vir die virus. Van dié getal het 1 673 al herstel. Die virus het die lewe van 21 lede geëis. In die Wes-Kaap is sover bekend 452 inmates met die virus besmet en 465 beamptes is positief getoets. Son verneem by die Helderstroom-gevangenis (maksimum veiligheid) in Caledon is daar meer as 20 beamptes wat met die virus worstel. Stigmatisering Onder beamptes by Voorberg in Porterville en die Pollsmoor-gevangenis is daar na bewering ook heelwat besmettings, maar dié tronke se woordvoerders kap zip oor die eintlike syfers. Singabakho Nxumalo, die nasionale woordvoerder van die DKD, het by ’n vorige geleentheid gesê hulle lewer nie meer kommentaar oor spesifieke tronke nie. “Ons lede word blootgestel aan erge stigmatisering,” verduidelik Nxumalo. Hy sê net 617 van die 2 311 inmates en bewaarders is nog met die virus besmet.