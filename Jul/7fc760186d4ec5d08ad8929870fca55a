DIE polisie in die Oos-Kaap soek met ’n seer hart na ’n groep swaar gewapende mans wat ’n G4S-geldwa gebom en dit toe van ’n onbekende bedrag geld beroof het. ’n Motoris is deur ’n dwaalkoeël getref nadat ’n skietery tussen die sekuriteitswagte en rowers uitgebreek het. ’n Polisiewoordvoerder, kol. Brenda Muridili, het gesê die voorval het Maandag tussen 19:00 en 19:30 op die R63-pad buite Middeldrif in die Oos-Kaap gebeur. “Daar is gerapporteer ’n vroulike motoris is gewond in die skietery wat uitgebreek het. “Sy is vir mediese behandeling na ’n hospitaal geneem. “Die vrou is na verneem word lig beseer en oukei,” het Muridili gesê. Volgens die polisiewoordvoerder was die geldwa van Alice onderweg in die rigting van Dimbaza/Chungwa toe die verdagtes vanuit ’n bakkie op die geldwa begin skiet het. Die rowers het aanhou skiet totdat die geldwa tot stilstand gekom het, het Muridili gesê. Die rowers het plofstof gebruik om die wa oop te blaas, waarna hulle van die toneel gevlug het met hul buit. Die waarde is nog nie bekend nie. – News24