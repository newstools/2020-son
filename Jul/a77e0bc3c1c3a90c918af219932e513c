WORLD Athletics, die wêreldbeheerliggaam vir atletiek, het Dinsdag beslis dat kwalifikasie vir die Olimpiese marathon- en stap-wedlope vanaf 1 September weer kan begin. Die aankondiging is drie maande vroeër as wat voorheen besluit was.Die kwalifisering vir alle ander baan- en veldbyeenkomste vir volgende jaar se Spele in Tokio-sal egter tot 30 November opgeskort bly soos oorspronklik beplan, lui ’n verklaring. Kwalifikasie is vroeg in April opgeskort weens die coronavirus-pandemie wat die Olimpiese Spele vir een jaar tot Julie/Augustus volgende jaar uitgestel het. Volgens Sebastian Coe, president van die World Athletics, is die verandering nodig vir atlete weens ’n gebrek aan kwalifiserende geleenthede. Hy sê: “Die meeste groot marathons is reeds vir die res van vanjaar gekanselleer of uitgestel. Die evolusie van die pandemie maak dit moeilik om te voorspel of die marathons wat vir die eerste helfte van volgende jaar geskeduleer is, sal kan voortgaan. “Langasems en langafstand-stappers kan slegs ’n beperkte aantal vertonings van hoë gehalte per jaar lewer. Sonder dié aanpassing sal hul kwalifiserende venster net verder vernou word.” Die organiseerders van die London Marathon, wat op 4 Oktober sal plaasvind, is bereid om atlete van regoor die wêreld te help om na dié wedloop? te reis sodat hulle ’n kans taan om ’n Olimpiese kwalifiserende tyd kan behaal,” het World Athletics gesê. Die beheerliggaam is ook besig met die organiseerders van die Abu Dhabi-marathon, wat vir 11 Desember beplan word. Hulle beoog om soortgelyke geleenthede te kan bied. World Athletics hoop ook om tussen September en November ten minste twee wedlope vir stappers kan te reël. 