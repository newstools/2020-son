’N MAN van Barrydale wat na bewering ’n tienermeisie vermoor het deur haar keelaf te sny, is gister deur hordes polisie na en van die hof vergesel om hom teen inwoners te beskerm. Petrus September (37) loop hof vir die moord op Liezel Booysen (14). Gister was sy tweede verskyning in die Barrydale-landdroshof. Inwoners en aktiviste van Barrydale en omliggende dorpe wat by die hof op­gedaag het om die slagoffer se familie te ondersteun, is egter nie in die hofgebou toegelaat nie. “Die taakmag van Worces­ter is ook hier. Hulle het ’n polisielint gespan en gesê ons moet 100 m weg van die hof staan. “Verder is die hekke na die hof toe ook gesluit. Nie eens die familie van die slagoffer is in die hof toegelaat nie,” het raadslid Amanda Swarts gister van die hof laat hoor. Swarts is een van die voorlopers wat voor die hof betoog teen borgtog vir September. Booysen se lyk is Saterdagaand ná ’n kort soektog in een van die diep vullis­gate op die dumping site buitekant die woonbuurt gevind. Sy en haar tjommie het na bewering vroeër die dag September se kamer skoongemaak vir betaling. Hy het kinders onder valse voorwendsels saam met hom laat loop. Die vriendin het weggekom. Uitgestel Eric Ntabazalila, ’n woordvoerder van die nasionale vervolgingsgesag, sê September staan tereg op aanklag van moord en ontvoering. Ander klagte kan moontlik nog bygevoeg word. Ntabazalila sê die saak is uitgestel vir ’n datum om dit na die hooggeregshof oor te plaas. Dit blyk September gaan nie om borgtog aansoek doen nie. Son se korrespondent Basil Davids het gister met Booysen se skoolhoof, Gerald Davids, gesels. Die hoof van die Laerskool BF Oosthuizen het gesê wat met Booysen gebeur het, is baie tragies. Davids het Booysen as ’n baie stil meisie beskryf wat elke dag van haar lewe baie vriendelik was. “Ons as die skoolpersoneel en die leerders gaan haar ontsettend mis,” het Davids laat hoor. Volgens Davids is September op 16 Desember laas jaar op parool vrygelaat. “Hy was soos ’n huiskind en haar oupa het baie vir hom omgegee,” het hy verduidelik. Volgens ’n ingeligte is September na die Worces­ter-gevangenis oorgeplaas, aangesien Liezel se biologiese daddy in die Buffeljags-tronk is en daar glo ’n hit vir hom wag. Die saak is weer op 20 Augustus in die hof.