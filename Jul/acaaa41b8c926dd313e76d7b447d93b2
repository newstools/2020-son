’N WONDERWERK. ’n Gesin van Rosedale, Uitenhage, het Donderdag wonderbaarlik aan die dood of enige ernstige beserings ontkom toe ’n boom dwarsdeur hul dak geval het. ’n Sterk wind het ’n boom in hul jaart ontwortel. Daarna het dit met ’n hewige slag deur die dak geval en groot skade aangerig. Ronnie Brown (60), die eienaar, sê hulle het nie geweet wat hulle tref nie. “Ek het net my vrou (49) hoor skree en toe sien ek bloed teen haar kop. “Gelukkig het ons 13-jarige dogter niks oorgekom nie. Ek het net by my skouer seergekry.” Die gesin moes inderhaas ander blyplek soek. Die stres van die hele ding het Ronnie so nadelig geraak dat hy Maandag ’n ligte beroerte gehad het. Pleidooi Nadat ’n inwoner, Wesley Klue, die familie se lot op Facebook beskryf het, het hulp uit alle oorde ingestroom. ’n Plaaslike kerk, asook die alumni van die Hoërskool Uitenhage het skenkings gedoen. Bevan Brown van die organisasie­ I Love My Northern­ Areas het die pleidooi van die familie gehoor. Haylee Gee, die verteenwoordiger van dié organisasie in Uitenhage, en nog ’n lid, Fadia Liberty, het hand bygesit. Gee het ’n huis in die area geïdentifiseer wat leegstaan. Dié drietal is saam met Ronnie en Son na die eienaar van die huis, Brenda Breda. Sonder aarseling het Breda haar hart oopgemaak en gesê die familie kan verniet in die huis bly totdat hul huis herstel is. Bevan het sy dank teenoor Breda uitgespreek en ’n beroep op alle rolspelers gedoen om die familie in hul tyd van nood by te staan. Breda het onmiddellik die sleutel van die huis aan Ronnie oorhandig. Ronnie vertel hy is werkloos en sukkel om ’n Sassa-toelae te kry weens ’n probleem met sy ID. Enigeen wat die familie op enige manier wil bystaan­, kan Gee gerus by 073 868 3847 bel. Geldelike donasies­ kan by die FNB-rekening 628 554 81893 inbetaal word. Die rekeningnaam is Libi Logix NPC. Die verwysing is RBO Relief Fund.