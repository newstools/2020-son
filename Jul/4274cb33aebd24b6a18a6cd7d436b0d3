VERMIS. Daar is steeds geen teken van Nadeem Kellerman (35), wat Sondagmiddag vermoedelik in die see verdwyn het nie. Kellerman, van Lentegeur in Mitchells Plain, het Sondag saam met vriende in Gordonsbaai gaan visvang toe hy verdwyn het. Volgens Craig Lambinon, woordvoerder van die Nasionale Seereddingsinstituut (NSRI), het hulle ’n noodoproep ontvang oor ’n voorval tussen Gordonsbaai en Shark Point. Dié area langs die kuslyn aan die R44-kuspad is ’n welbekende hengelplek. Lambinon verduidelik dat Kellerman saam met familie en vriende gaan hengel het. Hy sê: “Die vermiste Kellerman is laas sowat 100 m van sy neef af langs die rotse gesien visvang. “Toe Kellerman later nie teruggekom nie, is alle dienste ingelig en ’n uitgebreide soektog is begin.” Intussen is die omstandig­hede rondom Kellerman se verdwyning nog onbekend. Die polisie ondersoek tans ’n saak van ’n vermiste persoon. Duikeenheid Lambinon sê lede van die NSRI Gordonsbaai, die Stad Kaapstad se wetstoepassing en ’n tegniese reddingspan vir die Wildernis-soek-en-reddingsdiens soek sedert Sondag langs die kuslyn. “Die duikeenheid van die polisie is intussen op gereedheid geplaas. “Die vrees is dat die vermiste man in die see geval het of van die rotse af geslaan is, maar alle moontlikhede word ondersoek.” Intussen stroom boodskappe van ondersteuning aan die Kellerman-familie op Facebook in. Enige een met inligting kan die Gordonsbaai-polisie skakel by 021 856 2677.