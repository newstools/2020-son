DIE Durban July se base word behoorlik gekruisig oor ’n patetiese besluit om perde deesdae volgens loting in die wedrenprogram te sit en nie meer volgens gewig soos dit donkiejare al die tradisie is nie. Dit maak van die July-program ’n grap. ’n Jare lange ondersteuner van die sport, George Stark, het in ’n indrukwekkende email aan Turf Talk ’n foto gestuur van ’n onweerstaanbare steak in kleur van ’n Michelin-ster-restaurant en een wat min mense se mond sal laat water. Dis ter ondersteuning van sy klagte. Dis hoe hy ’n vergelyking tref tussen July-programme van die verlede en die een vir Saterdag op die Greyville-wedrenbaan. Hoewel KZN se grootkoppe al geruime tyd programme só druk, lyk dit pateties in die oë van mense wat al jare lank deel van hierdie sport is. Stark draai geen doekies om nie. “Om perde wat die swaarste gewig dra, bo-aan die program te sit, is al die afgelope 124 jaar deel van ons wedrenbrein. “Wat nou gebeur, is absoluut belaglik. “As die persoon wat so dom was om dié patetiese verandering aan te bring, mans genoeg is om op te staan en te erken dis hy, sal ons hom vergewe. “Gee dan net volgende jaar ons July vir ons terug met die regte formaat. Ons wil die huidige formaat nooit weer sien nie,” sê hy. Kortkop, jare lange kenner van die Baai, sê deur die eeue heen (die eerste wedrenklub is in 1857 in Port Elizabeth gestig) is die velde volgens gewig gerangskik. “Dis sommer bleddie luiheid van die program se opstellers om nou die loting as rangskik-metode te gebruik. “Die ou metode was ’n hulp vir wedders, want die beste perde dra die swaarste gewig (in handicaps) en is daarvolgens genommer. “Dan kan die punter die perd se wenkans verhoog of verlaag deur die draw in ag te neem. “Nou word die hele saak bemoeilik, want nou moet die punter die gewigte scan, eerder as die draw soos in die ou tyd,” sê hy.