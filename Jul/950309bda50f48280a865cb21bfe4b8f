DIÉ Kaapse ontwerper het gewoed agter sy masjien gedurende die inperkingstyd. Denzil Pillay, wat homself leer klere ontwerp het, sê dinge het donker gelyk toe die nasionale inperking aangekondig is, maar hy glo waar daar ’n wil is, is daar ’n weg. Die talentvolle ontwerper vertel hy het tydens die lockdown ’n hele winterreeks voltooi. “Dit was nog altyd my passie om klere te maak. In 2017 is ek genooi om my ontwerpe by die jaarlikse Winter Wonderland-modeskou by die Kenilworth-resiesbaan ten toon te stel. Uitgedaag “Van toe af het die belangstelling al hoe meer gegroei. “Ek was baie op my senuwees omdat ek nuut in die bedryf is. Maar ek het geglo ek het die talent om dit verder te vat.” Hy sê die lockdown het hom uitgedaag om anders te dink. “In lockdown het ek geleer hoe belangrik dit is om ’n strategie te hê om jou kreatiwiteit lewend te hou en gedurig met nuwe idees vorendag te kom. Dis hoekom ek tans aan my winterversameling werk en sover is dit ’n groot sukses.” Die versameling heet die Growth During Lockdown Collection. “Ek het neutrale kleure vir my mansklere gebruik omdat dit makliker is om te verkoop. Hierdie kleure verteenwoordig eenvoud, warmte en sagtheid. Dit is ook natuurlik baie makik om op te dress.” Groot vermaaklikheidsterre wat al gepronk het in Pillay se klere is Jimmy Nevis en die SA Idols-wenner Paxton Fielies.