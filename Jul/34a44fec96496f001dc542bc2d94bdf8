“BANG vir Manny Pacquiao? Nie ék nie.” Dit is die selfversekerde woorde van die weltergewigbokser Mikey Garcia, wat wêreldtitels in vier gewigsafdelings gewen het. Trouens, Garcia sê dis sy hartsbegeerte om Pacquiao in die kryt te pak. Toets In ’n onderhoud met ABS-CBN Sports sê Garcia sy styl kan sake vir die Filippyn ongemaklik maak – nes Juan Manuel Márquez dit gedoen het. “Ek kan werklik goed boks. Daarom hoop ek om ’n kans teen Manny te kry. “Ja, Manny het wêreld­titels in agt verskillende afdelings gewen, maar ek is oortuig ek sal ’n goeie toets vir hom wees,” sê hy. Garcia word al geruime tyd as moontlike teenstander vir Pacquiao beskou. Garcia besef dat ’n kragmeting tussen Pacquiao en Terence Crawford ’n groter moontlikheid is, maar ’n kans teen die Filippynse ikoon is tans sy hoofdoel. Garcia het in sy laaste geveg met Jessie Vargas afgereken deur met punte te wen. Sy enigste nederlaag was verlede jaar teen Errol Spence jr.