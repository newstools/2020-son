BAAISE begrafnisondernemers staal hulle vir ’n harde tydperk weens die verwagte toename in die getal sterfgevalle waarmee hulle binnekort sal moet deal. Alles dui daarop dat begrafnisondernemers gaan sukkel om voor te bly met bergingsplek vir al die mense wat weens Covid-19 sterf. Die projeksies van Covid-19-sterfgevalle in die Oos-Kaap maak die departement van gesondheid tans bang. Begrafnisondernemers is nog banger, want hoe gemaak met plek vir al die dooies? Kevin Buttress van Buttress & Buttress Funeral Home sê alles is nog rustig – vir nou. “Ons besigste tyd is gewoonlik gedurende die winter, so ons gaan na verwagting een van die dae baie bedrywig raak. “Die geheim is om nie ’n onderskeid te tref nie en seker te maak almal kry ’n waardige begrafnis,” meen hy. Die eienaar van Ultra Funerals, Johnny de Vos, was nie beskikbaar vir kommentaar nie. Sy sekretaresse, Anneline Geyers, sê alles is nog normaal by hul onder­neming. Akkommodeer Geyers stem saam dat die verwagte toename in Covid-19-sterfgevalle dinge vir hulle moeilik kan maak. Cecil Gelderblom van Prestige Funeral Home moet vandag twee Covid-19-begrafnisse behartig. Gelderblom sê sy lykshuis kan 12 lyke akkommodeer, maar hy sê dinge kan drasties verander as daar ’n stortvloed liggame inkom. “Veiligheid is vir ons belangrik tydens hierdie begrafnisse wat ons behartig. “Daar moet dubbeld seker gemaak word elke veiligheidsmaatreël word nagekom. “Werkers wat met die liggame werk, moet die nodige protection hê. “Dit is van kritieke belang om reg op te tree.” Terwyl kopgekrap word oor hoe vir al die Baai se dooies gecater gaan word, gaan die lewe daar buite voort asof niks skeel nie. Mense gaan met hul lewe voort asof antie Corona nog glad nie in die Baai geland het nie. Julie, Augustus en September is die verwagte peak-maande vir die Baai. En steeds lyk dit baie dae in die gemeenskappe asof daar geen oorlog teen die corona-virus woed nie.