HAAR seun is erg aangerand en na bewering byna verkrag, maar die suspect loop steeds openlik rond. Nou sê die 49-jarige ma sy is erg teleurgesteld in die cops se optrede, veral omdat die man aan die gemeenskap en polisie bekend is. Lede van die gemeenskap van Kalksteenfontein het haar 14-jarige verstandelik gestremde seun verlede maand uit die kloue van die suspect gered. Volgens die ma is die man op heter daad betrap en die mense was besig om hom ’n goeie pak slae te gee toe die cops daar opgedaag en hom gered het. Hy is in die hospitaal opgeneem met beserings en daarna ontslaan sonder om aangekla te word. Die ma vertel sy het op die dag van die voorval ’n oproep gekry dat iets met haar seun gebeur het. Sy voeg by: “Ek het gegaan na die plek waar dit gebeur het, onder die voetbrug op pad na Matroosfontein. “Ek het van ’n afstand af gesien daar is ’n klomp mense en dit het my bevrees gemaak dat iets liederlik met my kind kon gebeur het. “Toe ek daar kom, het my seun reeds weggehardloop.” Hy is later in Kalksteenfontein opgespoor. Die ma vertel verder: “Hy het gesê die man het hom geklap en geskop en getrap. “Hy het hom ook met ’n mes gedreig.” ’n Witness wat die inwoners geroep het, sê die man was besig om sy broek af te trek toe hy hom betrap het.” Die ma sê haar seun se toestand raak erger hoe ouer hy word. “Hy loop baie rond, veral nou met die lockdown, want daar is nie skool nie. “Hy kan nie baie lank op een plek sit nie as daar nie iets is om hom te occupy nie. “Daarom wil ek graag vir hom ’n TV koop, maar ek is ’n enkelma en die pa het nooit in hom belanggestel nie. “Die polisie moet die man arresteer voordat hy iets aan iemand anders se kind doen. “Was dit nie vir die witness wat hom gevang het nie, kon dinge erger gewees het. “Hoekom het hulle hom vrygelaat?” vra sy. ’n Polisiewoordvoerder, kapt. FC van Wyk, bevestig ’n saak van aanranding met die opset om ernstig te beseer is aangemeld. Geen arrestasies is gedoen nie en die ondersoek duur voort, sê Van Wyk.