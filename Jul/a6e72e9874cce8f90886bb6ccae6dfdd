’N BROER en suster se lewe het tragies tot ’n einde gekom toe albei in ’n dam verdrink het. Dameon de Vries (7) en sy jonger sustertjie, Kaylie (5), het Sondag op ’n kleinhoewe op die plaas Vlooikraal by Baardskeerdersbos, Gansbaai, verdrink. Volgens die SAUK het die ouma gesê die twee se ouers, André en Odete de Vries, was besig om in die huis televisie te kyk toe die tweetjies verdrink het. Toe die egpaar agterkom die kinders is nie in die huis nie, het hulle met ’n soektog begin. Die kinders se klere is langs die dam gevind. Volgens sers. Noloyiso Rwe­xana, ’n woordvoerder van die polisie, is lede van die Gansbaai-polisiestasie na ’n verdrinking-voorval uitgeroep op ’n plaas naby Baardskeerdersbos in Gansbaai. Sy sê: “By hul aankoms is die liggame van ’n vyfjarige meisie en sewejarige seuntjie aangetref. “ ’n Nadoodse dossier is aangelê vir ondersoek.”