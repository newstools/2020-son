DIE Oos-Kaapse Drankforum sê die regering vee hom aan die forum af. Winston Hector, president van die Oos-Kaapse Drank­forum, sê dis nodig dat drankhandelaars, veral taverns, se bydrae tot die ekonomie erken word. “Ons het uitgereik na die regering, maar ons het nog geen reaksie van hulle ontvang nie. “Dit lyk of hulle nie weet hoe om met die kwessie te deal nie.” Hector se uitlating kom nadat pres. Cyril Ramaphosa Sondagaand aangekondig het drankverkope gaan nou weer gestop word. Hy sê taverns is bewus van die statistieke en is net so bekommerd oor die druk op die gesondheidstelsel. Uitkoms Hector verduidelik al wat hulle wil hê, is dat die regering na die tafel kom sodat ’n oplossing gesamentlik ontwikkel kan word. Hy sê al sou die uitkoms van die bespreking wees dat die verkope van drank vir eers op ys gesit word, kon ’n pad vorentoe saam uitgewerk geword het. Daar kon ook bepaal word wat intussen gedoen moet word om die magdom van causal faktore, soos polisiëring, wetstoepassing, swak maatskaplike omstandighede of drankmisbruik op te los. Hector sê om die een sonder die ander te probeer oplos, kan die situasie potensieel vererger omdat dit die weg baan vir onwettige handel en gevaarlike tuisgemaakte brews. Volgens hom het die regering bewys hy is ’n party wat onwillig is om te luister of enige iets na die tafel toe te bring. Hy sê wat die regering doen, is om te reageer op dreigemente uit sekere sektore om die wet te oortree. Volgens Hector het die regering ’n beroep op individuele verantwoordelikheid weggeneem. Hector sê dit lyk of daar by sekere besluite ’n selektiewe gebruik is van kundige leiding. Dít omdat sekere sektore toegelaat word om op 100% kapasiteit te funksioneer en ander word heeltemal toegemaak. Volgens hom deel die forum die kommer van die regering met betrekking tot die red van lewens, maar terselfdertyd moet daar ook ’n balans wees met die behoud van inkomste. Hy sê die regering volg dié benadering met betrekking tot sekere sektore, maar nie met taverns nie. Hy sê geen steun van die staat is bespreek of na vore gebring vir die kleinsake-eienaars wat binne die grense van die wet sake doen nie. En dít nadat hulle die vereistes van die lockdown ten koste van hul persoonlike inkomste eerbiedig het. “Dit is asof tavern-eienaars minder is as dié van ander klein besighede.” Hy sê die forum is bekommerd dat die verbod op alkoholverkope wat deur die regering aangekondig is, sal lei tot ’n toename in verkope in die onwettige drankmark. Hector sê die swartmark eerbiedig nie die maatreëls wat deur die bedryf geïmplementeer is nie en dit sal lei tot verdere onverantwoordelike alkoholgebruik. Hy sê die forum doen steeds ’n beroep op die regering om met hulle saam te werk om die maatskaplike uitdagings te takel wat verbind word met drankmisbruik en die impak op die gesondheidsektor.