COVID-19 het blykbaar nou sy vuil kloue in Vrystaatse sportmanne ingeslaan. ’n Rugbyspeler van die Cheetahs en twee krieketspelers van die Knights is positief getoets vir die gevreesde corona-virus. Die twee beroepspanne is albei in Bloemfontein gesetel. Die rugbyspeler se identiteit is aan Son bekend. Dié losvoorspeler is ’n onlangse aanwins­ vir die Cheetahs. Hy was glo nie in kontak met enige van sy nuwe spanmaats nie aangesien die Cheetahs nog nie amptelik met oefeninge begin het nie. Die Knights, onder af­rigting van die voormalige Protea-snelbouler Allan Donald­, het gister bymekaargekom vir hul eerste oefening sedert die pandemie die wêreld getref het. Die twee spelers bly nou in afsondering om van die virus te herstel. Oefensessies Die meeste van die Knights se nuwe recruits kom van die Wes-Kaap en Gauteng – die twee provinsies wat die swaarste deur die virus getref is. Soos tans die geval is met die meeste sportkodes, sal spanne se oefensessies aan streng veiligheidsprotokolle voldoen. Donald sê net vier spelers sal by enige oefensessie teenwoordig wees – twee in die binnenshuise nette en twee in die buiteveld. Die plan is dat sy span drie weke oefen en dan een week rus. Die groep sou glo binnekort op ’n voorseisoense oefenkamp na Mauritius gegaan het, maar dis uitgestel. Krieket Suid-Afrika, wat voorheen onthul het sewe individue is in ’n toetsronde positief getoets, het 1 November geoormerk vir die begin van die nuwe plaaslike seisoen.