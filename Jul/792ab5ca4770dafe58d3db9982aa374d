DINGE lyk nou so beroerd in die Oos-Kaap dat daar gevra is dat army-dokters in die provinsie kom help. News24 berig die premier, Oscar Mabuyane, het erken hospitale in sy provinsie word oorweldig in die stryd teen Covid-19. Die Oos-Kaapse hospitale kan tans nie byhou met die skerp toename in pasiënte nie. Om dinge erger te maak, is verskeie gesondheidswerkers nou op ’n sloerstaking oor verskeie griewe. Mabuyane sê: “In die lig van die huidige situasie het ons ’n versoek gerig aan die nasionale regering om weermagdokters in ons provinsie te ontplooi.” Daar is tans meer as 27 000 Covid-19-gevalle in die Oos-Kaap. Byna 500 mense het ook al hul lewe verloor. Meer as 14 000 pasiënte hier het darem al van Covid-19 herstel. Nelson Mandelabaai, wat bestaan uit Port Elizabeth, Uitenhage en Motherwell, is die provinsie se eie Wuhan met byna 8 000 infeksies en meer as 130 sterfgevalle. Tweede is die OR Tambo-distrik met Mthatha as setel, waar meer as 4 700 infeksies aangemeld is. Meer as 90 mense het ook al hier gesterf. Die Buffalo City-metro het teen gister 80 sterfgevalle en oor die 6 700 infeksies gehad. Dr. Thobile Mbengashe, die gesondheidsdepartement se superintendent-generaal, sê hul projeksies toon dat die Oos-Kaap 10 000 hospitaalbeddens benodig. Waarsku Dis nodig om effektief met die Covid-19-storm te deal wanneer die virus oor die volgende drie maande sy peak in die provinsie bereik. Altesaam 3 000 ICU-beddens word ook benodig vir die peak in Julie, Augustus en September. Mabuyane waarsku dat die pandemie erger gaan raak. Daar word verwag Covid-19-pasiënte gaan in groot getalle na hospitale stroom.