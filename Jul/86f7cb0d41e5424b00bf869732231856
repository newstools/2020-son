DIE Suid-Afrikaanse Menseregtekommissie (SAMRK) is bekommerd oor die swak samewerking van die Stad Kaapstad met sy ondersoek na die uitsetting die afgelope week waar 'n man van Khayelitsha kaal uit sy huis geruk is. Die voorval waarin Bulelani Qolani uit sy shack geruk is terwyl hy besig was om te was, het tot die skorsing van vier wetstoepassers gelei. Mohamed Ameermia, 'n kommissaris van die SAMRK, het die voorval as betreurenswaardig en skandelik beskryf. "Die Menseregtekommissie is uiters ontsteld oor wat daar aangaan," het hy gesê. Chantal Kisoon, die SAMRK se bedryfshoof, sê die kommissie is bekommerd oor die huiwerigheid om met die kommissie saam te werk. Haniff Hoosen, 'n DA-LP, sê hy het 'n probleem met die kommissie wat reeds hul menings lig nog voordat die ondersoek afgehandel is. Hy sê dit takel die onafhanklikheid van die kommissie af. - News24