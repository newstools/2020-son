DIE Oos-Kaap is die hartklop van swart rugby en daarom kan die Bulls en Lions gerus saamsmelt om die Southern Kings se voortbestaan te verseker. Dít sal volgens die voormalige Bokafrigter Nick Mallett die perfekte plan wees om te verseker al Suid-Afrika se rugbystreke speel in ’n internasionale kompetisie. Die geraas raak ál harder dat die Southern Kings se deure gaan sluit om as een van twee spanne plek te maak vir die vier Superrugbyspanne in die Pro14-reeks. Dié kompetisie sal dan voortbestaan as die Pro16. Luidens gerugte gaan die Cheetahs ook die trekpas kry. Om albei spanne se voortbestaan in dié Europese kompetisie te red, stel Mallett voor die Bulls en Lions (albei gesetel in Gauteng) smelt saam. Soos in die dae van die Lions en Cheetahs, wat die Cats gevorm het. Die kans is egter skraal dat die Bulls en Lions saam in die bed gaan spring. Albei unies, oftewel franchises, spog met ryk eienaars. Die Lions het die sakeman Altmann Allers in sy kuil, terwyl Johann Rupert en Patrice Motsepe kragte en geld saamgesnoer het om van die Bulls weer ’n kampioen­span te maak. In watter kompetisie dit gaan wees, is ’n besluit wat Saru moet neem – veral nadat Nieu-Seeland se rugby-slimkoppe besluit het hulle wil in 2021 hul eie kompetisie begin. Sonder spanne van Suid-Afrika en Argentinië. Mallett het aan Business Insider se Bruce Whitfield gesê: “Ons moet eers na ons strukture gaan kyk. Het ons die regte strukture in terme van beroepsrugby? “Daar is twee spanne wat in Europa speel en vier in Superrugby. “Miskien moet ons kyk na die getal beroepspelers wat ons kan bekostig én ons franchises bekyk.” Met die Suid-Afrikaanse regering se seën behoort die Kings, wat onlangs deur Saru onder administrasie geplaas is, in ’n kompetisie bestaande uit agt spanne te speel. Hierdie kompetisie sal volgens bronne en kenners die jaarlikse Curriebeker heet en dit sal volgens beplanning aan die einde van Augustus afskop.