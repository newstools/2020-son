ZELT Marais het gister aan Son bevestig dat ’n Amerikaanse konsortium dit oorweeg om ’n beherende belang in die Westelike Provinsie Rugbyunie te koop. Die president van die WPRVU het erken dat Marco V. Masotti, ’n senior vennoot by die regsfirma Paul, Weiss, Rifkind, Wharton & Garrison LLP, met die unie in verbinding getree het. Marais het gister aan Son gesê: “Ja, ons is tans besig met onderhandelinge (met Masotti). “Ek is egter baie teleurgesteld dat dit reeds in die media blootgelê is. “Dit sal ’n vertrouensbreuk wees om dit voor­tydig in die openbare domein te bespreek.” Masotti, wat ’n groep voormalige Suid-Afrikaanse sakemanne in Amerika verteenwoordig, het glo op 8 Julie ’n eksklusiwiteitsooreenkoms by die WPRVU ingedien waarin sy konsortium (MVM Holdings) aanbied om 51% van die Stormers – die beherende belang – te koop. Masotti wil saam met vennote sowat $6 miljoen (sowat R100 miljoen) belê – $4 miljoen in die Stormers en $2 miljoen in die unie. Aangesien rugby in nuwe finansiële waters vaar weens die trauma van die Covid-19-krisis, het die kwessie van privaat ondernemings wat aandele in rugby-franchises koop nou opgeduik. Dit is presies wat MVM Holdings in New York met die Kaapse franchise beoog. Een van die voorvereistes van die transaksie is dat die konsortium aandring op volle beheer van die Kaapse franchise. Die probleem is egter dat geen belegger kragtens die WPRVU se grondwet meer as 49% van die unie mag besit nie.