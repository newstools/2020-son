’N Man van Mpumalanga is lewenslange tronkstraf gevonnis vir die verkragting van sy 7-jarige stiefdogter terwyl haar 4-jarige sussie moes toekyk. News24 berig die verkragting het op 22 Februarie 2018 by die Kgwaditiba Trust in Green Valley naby Bushbuckridge plaasgevind. Brig. Leonard Hlathi, 'n polisiewoordvoerder, vertel die slagoffer het geslaap toe die man by die huis aankom. "Hy het sy vierjarige stiefdogter beveel om by die deur te staan en uit te kyk wanneer sy vrou aankom." Hlathi noem die bure het onraad vermoed toe die meisie die volgende dag van die skool af by die huis kom. Sy is toe deur die bure uitgevra, aan wie sy toe alles vertel het. Die ma is kort hierna deur die bure van die voorval vertel, maar sy het die beweringe as vals afgemaak. Die bure het dit toe op hulself geneem en 'n saak by die polisie gemaak en die man is dieselfde gearresteer. Hy is kort daarna borgtog van R1 000 toegestaan, terwyl die twee meisies na ’n plek van veiligheid geneem is. Landdros Annemarie Theron het tydens vonnis gesê die man het geen berou getoon nie en ontken wat hy gedoen het. Theron het ook dele van die maatskaplike werker se verslag voorgelees, wat noem dat die slagoffer aan urieninkontinensie weens die verkragting ly. Sy het die Mpumalanga man tot lewenslank tronkstraf gevonnis. Verder is ook bevind dat die man onbevoegd is om 'n vuurwapen te besig en dat sy naam in die nasionale register vir seksoortreders opgeskryf moet word.