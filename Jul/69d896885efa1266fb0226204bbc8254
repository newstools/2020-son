MANDELADAG is Saterdag in Chris Nissen Park op ’n jubelende wyse gevier. Wyle oudpres. Nelson Mandela het ’n reuse-aandeel daarin gehad dat die gemeenskap in ordentlike wonings gehuisves word. Dinah Adams, ’n gemeenskapsleier in Chris Nissen Park, vertel dat Mandela hulle in 1996 in die plakkerskamp in die ou Sir Lowrys­pas kom besoek het. Sy onthou: “Hy het deur die plakkerskamp geloop, met almal gesels en hulle verseker dat hul lot sal verander. “Daarom sal hulle nooit vergeet wat hy vir hulle gedoen het nie.” Vanjaar is Mandeladag begin met die skoonmaak van die woongebied en daarna is ’n herdenkingsfees gehou waar vroue en bejaardes onthaal is. Kinders is bederf met hot dogs en koeldranke. Dinah het die bestuur van Checkers by die Vergelegen-tak bedank vir hul oop hande en dat hulle die dag moontlik gemaak het.