LEWIS Hamilton gaan mik daarna om Michael Schumacher se rekord van sewe Formula 1 (F1)-titels te ewenaar wanneer die eerste Grand Prix (GP) Sondag in Oostenryk begin. Die aksie begin vandag met die eerste oefensessie en eerste kwalifiseringsronde. Weens Covid-19 is dit vier maande ná die geskeduleerde begin. Al is daar baie veranderinge sal die sesmalige F1-wêreldkampioen, Hamilton, wil aangaan waar hy opgehou het. Sy span, Mercedes, jag ook sy sewende agtereenvolgende vervaardigerstitel. Die Red Bull Ring in Oostenryk, waar die 11de wedren van die seisoen sou gewees het, word nou die eerste Europese baan sedert 1966 waarop ’n seisoen gaan open. Protokolle Dit gaan boonop die eerste twéé renne van die seisoen aanbied, met die tweede GP wat volgende week ook op die 4,3 km lange renbaan in Spielberg sal plaasvind. Weens Covid-19 is streng protokolle natuurlik in plek, waarvan die opvallendste die afwesigheid van toeskouers sal wees. Hamilton, wat nog 7 oorwinnings benodig om Schumacher se rekord van 91 oorwinnings te ewenaar, sê hy kan nie wag om op die baan te kom nie, die onverwagte uitdagings ten spyt. “Ons berei ons op die beste manier voor vir die moeilikste seisoen wat F1 en ons almal nog ervaar het,” het hy in ’n Mercedes-video gesê. Daar is egter steeds onsekerheid oor hoeveel GP’s aangebied kan word. Sewe is tot dusver gekanselleer. Agt rondes, almal in Europa, verskyn op ’n voorlopige kalender, maar F1 hoop om twee keer soveel GP’s te kan aanbied. Volg Die oefensessies en kwalifiseringsrondes word vandag en môre regstreeks op SuperSport-kanale 202, 206 en Maximo uitgesaai. Die GP waarna lank uitgesien word, volg Sondag van 14:00 op kanaal 201.