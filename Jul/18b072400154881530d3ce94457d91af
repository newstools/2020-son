EERS ’n polisieman, toe ’n tikkop – en nou ’n doktor! Dís die verhaal van ’n jong man van die Kaapse Vlakte. Eers moes hy die land se wette enforce, later het hy daai selfde wette oortree en uiteindelik is hy uit die kloue van die duiwel gered. Die 32-jarige Chrizarn Hannie is in Avonwood, Elsiesrivier, gebore en het daar grootgeword. In 2007 het die toe 19-jarige en eens voorbeeldige bloedjong man hom by die polisie aangesluit. Maar dit was nie lank nie, toe beland hy in die greep van bendes en dwelms. Dinge het so erg geraak dat sy diens in die polisie maar van korte duur was. Ses jaar ná Chrizarn se aansluiting moes hy noodgedwonge bedank. Maar sy journey met dwelms het nie ook daar geëindig nie; hy het net verder daarin verval. Maar deur dit als het sy ouers, Martha en Melvin Hannie, en sy vrou, Shinielle, bankvas agter hom gestaan. Hulle het bly glo in hom en hom ondersteun. Chrizarn vertel: “Met die hulp van apostel Jacobus Brouwers word ek toe vir vier maande ingeboek by die Christian Recov­ering Home in Hanover Park. “Daar is ek deur die genade van die Here volkome uit die greep van dwelms bevry.” In 2014 het Chrizarn besluit om, met die finansiële hulp van sy ouers en vrou, voltyds teologie en filosofie aan die Trinity International Bible University te studeer. Met die verdere ondersteuning van sy ouma Anna Fransman en oom Barend Fransman het hy eindelik die vrugte van sy harde werk gepluk. In 2018 het hy sy meestersgraad in teologie verwerf. En verlede maand het hy die grote agter sy naam geskryf: sy Ph.D. in filosofie. “Ek wil terugploeg in die gemeenskap waaruit ek kom. Ek weet met watter challenges jong mense hier moet worstel, veral met dwelms. “Ek het juis studeer om kennis op te doen, want ek wil my eie counselling-praktyk hier in Avonwood oopmaak,” vertel Chrizarn. “Vele het gedink ek sal nooit opstaan nie. Dat ek ook maar net een van daai statistieke in die tronk sal wees of in die graf sou eindig.” “Vandag kan ek net God bedank vir wat ek in die lewe bereik het. “Vir die jong mense wil ek net sê: Met die hand van die Here kan jy jou doel in die lewe bereik. “Vir die ouers wil ek sê: Dit is belangrik is om jul dwelmverslaafde kinders te ondersteun. Daardie family support system is baie belangrik op die pad na herstel.” Sy ma, Martha, sê: “Daar was mense, selfs familie, wat destyds, toe Chrizarn in die dwelms en bendes verval het, gesê het ek moet my rug op hom draai en hom uit die huis smyt. “Ek is vandag nie spyt dat ek nie na hulle geluister het nie. “Ek het eerder na die stem van die Here geluister en op my knieë gebly. “Ek voel baie trots. Hy is die eerste doktor in die hele familie.” Shinielle sê toe hulle trou, was hy reeds met gangs en drugs doenig. “Vandag is ek trots op hom as vader en man. Hy is ’n goeie voorbeeld vir ons kinders. Alle dank aan die Here.” Chrizarn se pa, Melvin, sê hy is dankbaar dat die Here sy seun kom verlos het. Chrizarn het in 2018 ’n boek oor sy lewe uitgereik: God Restore My Life from Addiction. Hy het ook ’n program op KruiskykTV, Breakout and Break­through. Kontak hom by 065 897 0225.