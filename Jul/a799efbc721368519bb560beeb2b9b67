HAWAII spog ook nou met ’n professionele rugbyspan. Dít nadat ’n groep oud-All Blacks besluit het om koppe en geld bymekaar te sit om ’n span te skep wat aan Amerika se nuwe Major League-rugbykompetisie sal deelneem. Dié voormalige spelers is die tweemalige World Cup-wenner Jerome Kaino, Joe Rokocoko, John Afoa, Benson Stanley, An­thony Tuitavake en Ben Atiga. Hulle het Vrydag gehoor hul aansoek om die Kanaloa Hawaii-span in Major League Rugby te laat speel, is voorlopig goedgekeur. Finale goedkeuring moet nog gekry word. As die span die finale groen lig kry, is die voormalige vaardigheidsafrigter van die All Blacks en die Wallabies Mick Byrne geoormerk as die hoofafrigter. Tamati Ellison sal moontlik een van die hulpafrigters wees. Kanaloa Hawaii se bestuur sê hy het die span gestig om gelyke kanse aan Maori- en ander Polinesiese rugbyspelers te gee om wêreldklas-rugby te speel. “Dit sal ’n massiewe impak op die mense daar hê. Jy sal sien dat rugby meer as net ’n sportsoort vir hulle is,” het Kaino bygevoeg.