’N COVID-19- STORM soos min het sy visier­ op die Oos-Kaap gestel. Daaroor kan min mense twyfel – veral as daar in ag geneem word hoe dinge vinnig aan’t uitrafel is by die provinsie se gesondheidsinstellings. Dit was ’n week propvol drama. Drama wat na alle verwagtinge maar net die tippie van die Covid-ysberg is. Maar asof hierdie nie erg genoeg is nie, is daar ook ontdek dat Covid-19-toetse wat per koerier na ’n laboratorium in die Baai vervoer moes word, sommer langs die N2-snelweg weggesmyt is. ’n Krisis soos min is op hande en daar word nou gevrees dat Oos-Kaapse funeral parlours en begraafplase nie die verwagte massa sterftes sal kan hanteer nie. Vir die komende week beloof Son om soos gewoonlik op die voorpunt te wees van nuus wat die Oos-Kaap en ál sy mense op verskillende fronte raak.