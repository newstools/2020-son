’N PLAASLIKE sewesrugbytoernooi of reeks toernooie kan die Suid-Afrikaanse Sewesrugbyspan help met sy gereedheid vir volgende jaar se Olimpiese Spele in Tokio, Japan. Die Blitsbokke het gister die slegte nuus ontvang dat die eerste twee toernooie van 2020-’21 se Wêreldreeksseisoen gekanselleer is. Daar word egter in Blitsbok-land planne beraam om dié driemalige Wêreldreekswenners later vanjaar of volgende jaar in ’n local toernooi in aksie te sien. So ’n toernooi kan in ’n biologies veilige omgewing gespeel word. Marius Schoeman, hoëprestasiebestuurder van die Springboksewes-akademie in Stellenbosch, voer aan dat gesprekke rondom ’n toernooi tans net as opsie ondersoek word. Dit hang ook volgens Schoeman af waar die regulasies rondom die voorkoming van die verspreiding van Covid-19 staan. Schoeman het laat hoor: “Daar is gereeld gedurende ’n normale jaar sewesspanne wat by die Stellenbosse Akademie vir Sport oefen­, en die Engelse en Franse akademie-spanne, Rusland en Uruguay is ook gereelde besoekers. “As dit weer in 2021 die geval is, sal ons probeer om dit te benut en spelers wedstrydoefening te gee.” Volgens Schoeman is die kansellering van vanjaar se Kaapstad-toernooi ’n terugslag vir die Blitse, maar dit sal darem nie vanuit ’n geldelike oogpunt ’n impak op die akademie maak nie. Oplewer “Die akademie se begroting kom uit die algemene sewesbegroting en is nie gekoppel aan die winste of verliese van die Kaapstad-toernooi nie,” het hy verduidelik. “Dis wel so dat die Kaapse toernooi elke jaar goeie wins oplewer, maar daai geld word in die ‘kitty’ teruggeploeg en nie net in sewesrugby nie. “Die kontraktering is reeds gedoen en die afstel van Dubai en die Kaap sal dit nie direk beïnvloed nie. “Ons speel elke jaar in Dubai en al is dit ’n belangrike toernooi vir ons, het dit nie ’n impak op die kontraktering nie.” In terme daarvan om spelers in vyftienmanrugby speelkans gee, het Schoeman verduidelik: “Ons sal sulke opsies met die spelers bespreek. “Van hulle sou in elk geval in die volgende paar maande vir die provinsies uitgedraf het, maar nie alle sewesspelers is betrokke by hul oorspronklike provinsies se vyftiens nie.”