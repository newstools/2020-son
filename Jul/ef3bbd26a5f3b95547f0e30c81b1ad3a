DIE opmars na internasionale eendagkrieket (ODI) se World Cup 2023 begin Donderdag in die land waar dit verlede jaar beslis is. Engeland, die huidige wêreldkampioen, gaan van Donderdag in ’n reeks van drie ODI-kragmetings vir Ierland gasheer speel. Dié reeks vorm deel van die Internasionale Krieketraad (IKR) se nuwe jaarlikse Superliga. Die Superliga gaan ook as kwalifisering vir 2023 se ODI-skouspel in Indië dien. Geoff Allardice, die IKR se algemene bestuurder, het in ’n verklaring gesê: “Dié liga gaan konteks verleen aan ODI-krieket vir die volgende drie jaar, aangesien kwalifikasie vir die IKR se 2023 World Cup-toernooi vir mans op die spel is.” Die begin van die Superliga­ is weens die Covid-19-pandemie uitgestel. Daar is verskeie reekse wat deel van dié liga vorm wat gedurende wêreldwye lockdowns en internasionale reisbeperkings uitgestel moes word. Ál drie die ODI-wed­stryde tussen Engeland en Ierland sal in ’n biologies veilige omgewing in Southampton beslis word. Die liga bestaan uit die voorste 12 toetsspanne op die IKR-ranglys en Nederland, wat die Wêreldkrieket-Superligatitel 2015-’17 gewen het. Die voorste sewe spanne in die liga sal elk in vier tuis- en vier weg-reekse van drie wedstryde elk speel. Dit sal dan hul plek in 2023 se World Cup bepaal. Die IKR het laas week besluit om die vensterperiode waarin die World Cup in Indië beslis sal word van sy oorspronklike tydperk, Februarie tot Maart, na Oktober tot November te verander. Dit is gedoen om plek te skep vir die reekse wat reeds uitgestel is om beslis te word. Eoin Morgan, kaptein van die Engelse wêreldkampioenspan, het intussen sy vreugde gedeel oor die terugkeer van ODI-krieket. Morgan sê: “Gegewe die situasie gaan dit ietwat anders wees as die laaste keer toe ons by die huis gespeel en ons die World Cup op Lord’s opgetel het. Dit is egter lekker om weer ons opmars na die volgende aanbieding van die toernooi te begin.” – Reuters