DIE veelsydige vermaaklikheidster Reggie Peace, oftewel Reginald Hufkie, draai nie doekies om in sy nuwe single nie. EK KAN. JY KAN is nou op alle digitale platforms beskikbaar. In dié liedjie wil hy soos met sy ander songs jong mense aanspoor om hulself daagliks daaraan te herinner dat hulle enigiets kan bereik wat hulle wil ondanks die omstandighede. Reggie self is 'n bewys daarvan. Hy het in Schauderville in die Baai grootgeword. As tiener het hy albei sy ouers weens TB verloor en hy en sy broers is in die sorg van ’n kinderhuis geplaas. “Toe ek grootgeword het was daar vir my gesê ek gaan nêrens kom in die lewe nie... dat ek nie goed genoeg is nie.  As gevolg van amper elke dag se verbale aftakeling as ‘n klein seuntjie het ek nogsteeds myself in 2018 (meer as 15 jaar nadat dit gebeur het) op ‘n plek gevind waar ek gesukkel het met dieselfde stem in my kop”, sê Reggie. “Ek het toe besluit om hierdie liedjie EK KAN.  JY KAN.  te skryf om my brein aan ‘n nuwe dialoog voor te stel.  In plaas daarvan om die heeltyd te hoor dat ek nêrens gaan kom nie sê ek nou vir myself – ek kan, ek kan enigiets wees wat ek wil wees." Reggie sê hy herinner homself nie net nie, maar sy hart gaan ook uit na al die jong mense in Suid-Afrika wat onder die valse indrukke gebring word om te glo dat hulle niks kan bereik nie en dat hulle nie goed genoeg is nie. In die tweede vers van die liedjie praat hy veral met jong mans in hulle vroeë twintigs wat voel asof die hele wêreld se gewig op hulle skouers rus. Reggie sê dis ‘n baie moeilike fase, want dit is ‘n oorgangsfase na die volwasse wêreld. "Dit is ook spesifiek hierdie fase waarin baie jong mense opgee op hulle drome. “Wanneer jy voel om op te gee, herinner net jouself en sommer iemand naby jou:   ek kan enigiets wees... jy ook!”, sluit hy af. Die liedjie is vervaardig deur die blinde musiekvervaardiger van Johannesburg, DJ Darkness (Calvin Botha) wat tot dusver al Reggie Peace se musiek vervaardig het. Reggie werk al sedert 2011 as akteur, musikant, draaiboek- en liedjieskrywer in vermaakbedryf. Frequency, Do It – Peacemaker, Hoekom?, Kos Op Die Tafel (KODT), All That Matters, Better, MOVE en heel onlangs ook In Die Vlei, die temalied van Arendsvlei. EK KAN.  JY KAN is nou hier op alle digitale platforms beskikbaar: