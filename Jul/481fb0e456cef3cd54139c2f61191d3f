CLAYTON Daniels, SuperSport United se ervare defender, reken hul nuwe striker Iqraam Rayners is ’n regte livewire met ’n blink toekoms. Rayners het vanjaar in sy debuutseisoen by Stellenbosch groot waves gemaak in die Premier­liga met vier doele en nog meer assists. Dis juis waarom SuperSport die 23-jarige voormalige Santos-speler se dienste opgeraap het. Hy is op ’n kontrak van twee jaar, met ’n opsie vir nog twee jaar. Volgens Daniels beskik Rayners oor die nodige bestanddele. Hy glo daar wag ’n blink toekoms vir hom by die span van Tshwane. “Van wat ek tot dusver van hom gesien het, is hy ’n baie effektiewe speler. Hy het ’n oog vir doele en skep ook doele vir sy spanmaats,” het Daniels gesê. “Boonop werk hy baie hard wanneer hy balbesit het én wanneer die opposisie die bal het – hy is ’n regte livewire.” Daniels, wat nou in sy sesde seisoen op Matsatsa­ntsa se boeke is, voel Rayners sal baie hard moet werk om ’n plek in SuperSport se beginspan los te speel. “Ons het baie jong spelers in die span en hy sal met hulle moet meeding,” verduidelik die boorling van Bishop Lavis verder. “Ons het spelers soos Oswin Appollis van die nasionale o. 20-span wat baie honger is. Evans Rusike, Kuda Mahachi en Bradley Grob­ler is ook in die prentjie. “So, Rayners sal sy honger moet wys en met dié spelers en ander meeding vir ’n plek in die span. “Indien sy fokus reg is en hy hard werk, behoort hy goed in te pas en vir homself naam te maak,” het Da­niels uitgewys. Die 35-jarige Daniels het ook gesê dis verblydend dat United sy opsie in sy kontrak geaktiveer het. Dankbaar SuperSport het onlangs bevestig Daniels is steeds ’n sleutelfiguur in coach Kaitano Tembo se span. “Ek is dankbaar hiervoor en wil graag nog ’n hele paar jaar by dié klub wees. “Ek voel ek is nog in goeie shape. “Ek werk ook baie hard aan my fiksheid om sterk en sonder beserings te bly.”