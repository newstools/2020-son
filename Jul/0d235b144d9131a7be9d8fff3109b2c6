'N PA van KwaZulu-Natal is lewenslank tronk toe gestuur vir die verkragting van sy dogter. Die 34-jarige man van Emanguzi het erken dat hy sy 13-jarige dogter herhaaldelik verkrag het toe sy vrou weg van die huis was. Hy is aangekla ná die kind 'n onderwyser daarvan vertel het. Die man is in Desember gearresteer. Natasha Kara, woordvoerder vir die nasionale vervolgingsgesag, sê die staatsaanklaer het ter verswaring van vonnis 'n slagoffer impak verklaring saamgestel. Die verklarings van die dogter, sowel as haar ma, vertel van die trauma wat sy gely het. "Die feit dat die slagoffer van haar familie weggeneem en na 'n plek van veiligheid geneem is, het net tot die trauma bygedra," sê Kara. Adv. Elaine Zungu, direkteur van openbare vervolging in KZN, het die swaar vonnis verwelkom. - News24