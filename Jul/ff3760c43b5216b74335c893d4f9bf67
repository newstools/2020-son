“EK ken nie vir hom nie, ek het hom nie vantevore gesien nie”. Só het Ishmaeel Ockerts (32) Dinsdag getuig oor die staat se eerste getuie, 'n voormalige bendelid van die Terrible Josters. Ishmaeel is 'n beskuldige in die verhoor waarin 12 vermeende lede van die Terrible Josters tereg staan op 71 klagte in die Wes-Kaapse Hooggeregshof. Ishmaeel het getuig dat hy nie die getuie ken nie en nie bevriend met hom was nie. Ockerts is die neef van Ishmail Ockerts, beskuldigde nommer twee, wat Maandag getuig het dat hy nie lid van 'n bende is nie. Ishmaeel het die getuiebank ingeneem en getuig dat hy ook nie lid van 'n bende is nie. Volgens die staatsgetuie, wie se naam beskerm word, was Ishmaeel betrokke by die sameswering en moord op Leon Davids. Davids was lid van die Sexy Boys-bende en is op 9 Oktober 2013 in Belhar by 'n braai doodgeskiet. Luidens die klagstaat staan die beskuldigdes Horatio Solomons, Ismail Ockerts, Ishmaeel Ockerts en Lezay Booysen tereg vir die moord op Davids. Volgens die staatsaanklaer, wat verkies om anoniem te bly, het die staatsgetuie getuig dat Ishmaeel en twee ander beskuldigdes betrokke was by die moord. Hy het ook getuig dat Ishmaeel saamgesweer het in die moord van Davids. “Ek was nie betrokke by 'n sameswering en ook nie 'n moord nie, ek ontken dit,” het Ishmaeel getuig. Volgens die staatsgetuie het die beskuldigdes op die dag van die moord in Ishmaeel se blou Fiat Uno Turbo gery, maar volgens Ishmaeel was sy kar 'n silwer Fiat Uno Turbo. “Ek het dit nie gery nie, dit was by die mechanic,” getuig hy. Ishmaeel getuig dat hy die kar op 3 Oktober gekoop en dit die volgende dag na 'n mechanic geneem het waar dit vir meer as twee maande was. Volgens die staatsgetuie het hy vir Ishmaeel in 'n blou Fiat Uno Turbo sien ry vir amper 'n jaar voor die moord op Davids. “Dit is onwaar,” getuig Ishmaeel. Die saak duur voort.