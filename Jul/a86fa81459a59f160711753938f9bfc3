’N PENDELAAR sê ’n marshal het gekeer dat sy in die taxi klim nadat sy twee keer genies het terwyl sy in die ry by die Knysna-taxi-staanplek gewag het. Noluvo Gwatyu (28) sê sy was op pad om haar middagskof by ’n restaurant in Knysna te begin toe die marshal haar vertel sy mag nie in enige taxi klim nie oor sy genies het. Sy het ’n gesigmasker gedra, maar die marshal het dik gehou sy’s nie welkom nie. Maar een van die drywers het darem tot haar redding gekom. Die 28-jarige vrou sê die marshal het haar gewaarsku dat indien sy meer as drie keer nies, hulle haar nie in die taxi sal toelaat nie. Gwatyu kla dat sy simptome van verkoue het weens die koue wat in die nag deur die gate in die dak van haar shack kom. Aansteek “Ek het in die ry gestaan toe die marshal my aangespreek het. “Ek het net genies en het ’n gesigmasker gedra soos die Covid-19-lockdown-regulasies vereis. “Hy’t my gesê ek moet dokter toe gaan om te keer dat ek ander passasiers aansteek.” Gwatyu sê sy was diep in die oë gesit. Gelukkig het ’n taxi-drywer nie saamgestem met die marshal nie en hy het haar toegelaat om in te klim. ’n Gereelde passasier, Thokozani Gxadu, sê die regulasies laat toe vir mense wat simptome van verkoue toon om by die huis te bly. ’n Taxi-baas, Sizwe Thomas, sê hulle raai mense aan om gesigmaskers te dra en te sanitise voordat hulle in die voertuig inklim. Dis volgens hom nie reg om ’n mens met simptome weg te wys van die taxi nie, want dit is nou griepseisoen. Hy meen dis nie hulle werk om mense te judge nie, net om hulle te vervoer.