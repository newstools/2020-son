DIE Valke Rugbyunie het sy uitvoerende hoof weens finansiële ongerymdhede geskors. Jurie Coetzee se skorsing is deur Rudy Joubert, afrigter van die Valke, aan Sport24 bevestig. Joubert sê Coetzee se skorsing dien vir eers as ’n voorsorgmaatreël. “Ek kan nie verduidelik waaroor die skorsing gaan nie, want dit is iets wat ons aan ’n onafhanklike ondersoekbeampte moet oorgee wat dan daarna sal kyk en terugvoer gee. “As ek iets daaroor gaan sê, kan dit dalk lyk asof ek gesê het hy het iets verkeerd gedoen. “Daar is wel iets wat onder ons aandag gebring is en ons moes hom verkla en skors sodat hy hom nie by die ondersoek kan inmeng nie.” Luidens Sport24 se bron kan dié aanklag die einde van Coetzee se loopbaan as uitvoerende hoof by die Valke beteken. Die Valke het onlangs nog in die Global Rapid Rugby-kompetisie gespeel. Dit het in Maart plaasgevind, maar hulle kon net een ronde se wedstryde speel voordat die Covid-19-pandemie ’n stokkie daarvoor gesteek het. Joubert het verder aan Sport24 gesê die klagte het niks uit te waai met die Valke se betrokkenheid by dié kompetisie nie.