LIVERPOOL se nederlaag van 1-2 Woensdag teen Arsenal beteken dat Jürgen Klopp (manager) se span nie meer Manchester City se rekord van 100 punte vir ’n seisoen kan verbeter nie. Dis ook nadat die Reds hul eerste titel in 30 jaar in die Engelse Premierliga (EPL) op ’n oorweldigende wyse gewen het. Liverpool het nog twee wedstryde oor: Chelsea (tuis) en Newcastle (weg). Die maksimum punte in dié wedstryde sal die Mersey­siders altesaam 99 punte besorg – een kort van City se rekord van twee seisoene gelede. Volgens Klopp is hy glad nie teleurgesteld daaroor dat hulle misluk het om City se rekord te breek nie. “Nee, nie in die minste nie; ek het nooit daarvoor omgegee nie,” het Klopp gesê nadat doele deur Alexandre Lacazette en Reiss Nelson die Gunners se sege verseker het. Sadio Mané het sukses behaal vir die besoekers. Klopp sê: “Ek het gehoop vir seges sodat ons die seisoen goed kon afsluit, jy weet. “As ons dit nie kry nie, is dit nie die einde van die wêreld nie. “Ek kan wraggies geen negatiewe kommentaar gee oor ’n seisoen wat positief is nie. “Om as kampioen gekroon te word só vroeg in die seisoen met 93 punte… “Ek is nie die tipe persoon wat iets negatiefs wil maak omdat ons nie die 100-punte-kerf kon bereik nie – en ons kan nie meer nie. “Ons kry die punte wat ons verdien en dis hoeveel punte dit sal wees.” – AP