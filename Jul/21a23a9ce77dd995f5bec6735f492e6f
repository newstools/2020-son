DIE Stormers en Saracens gaan mekaar in 2021 in die Tottenham Hotspur-stadion die stryd aansê. Die Rugbyvoetbalunie in Engeland, Saracens, die Stormers en Tottenham Hotspur werk tans nou saam met ander belanghebbendes om die besonderhede van die game te bevestig. Hulle sal moet verseker die game voldoen aan die vereistes in ooreenstemming met die ontwikkelende veiligheidsprotokolle van Covid-19. Die kragmeting gee ook die geleentheid  vir 'n groot aantal spelers van die Springbokke en Engeland om mekaar  vir die eerste keer weer aan te durf sedert die eindstryd van laas jaar se World Cup  in Japan. John Dobson, hoofafrigter van die Stormers, het gesê dat die reis na Londen 'n ideale toets vir sy groep teen die huidige Europese kampioen sou bied. Dobson sê: “Saracens is een van die beste klubspanne ter wêreld. Hulle is bekend vir hul innovasie en vooruitstrewende denke op en af van die veld. Dié game is nog 'n goeie voorbeeld daarvan.” "Hierdie reis sal ons spelers die kans gee om hulself te toets teen 'n span van gehalte in 'n wêreldklas-stadion.  Ons sien baie daarna uit deel daarvan te wees," het hy gesê. Saracens, se direkteur van Rugby Mark McCall, sê: “Ons het 'n geskiedenis om groot stadions in Londen vir groot games te vul. Ons het ook 'n lang en vrugbare verhouding met die Stormers en die Westelike Provinsie Rugby. Só ons is baie opgewonde oor die game.”