’N HOSPITAAL is nog altyd beskou as ’n plek waarheen jy gaan om gesond te raak. Die doel is nie eintlik om sieker te word van ál die morsighede wat daar plaasvind nie. Covid-19 lê nie net die land se ekonomie lam nie; dit is ook besig om die gesondheidsdienste in die Oos-Kaap te knak. En dit help g’n niks dat die personeel by die Dora Nginza-hospitaal in die Baai op die oomblik op ’n sloerstaking (go-slow) is nie. Dokters en verpleegsters fight tans ’n losing battle. Hulle sukkel om die mas op te kom. Die Democratic Nursing Organisation of South Africa (Denosa) dreig om sy lede se dienste uit die gesondheidsektor te onttrek. Kraamsaal Hierdie dreigement en die swaard van Covid-19 wat oor almal se kop hang, laat die prentjie veral in die Oos-Kaap baie donker lyk. Donkerder as wat Eskom en sy beurtkrag die land ooit kan maak. ’n Verpleegster by Dora Nginza se kraamsaal sê sy kan nie meer cope nie. “Ek werk al vyf jaar hier, maar dinge hier maak my depressed. “Die eenheid is ontwerp vir slegs 30 beddens, maar meer beddens word nou ingeforseer. “Stretchers word ook gebruik sodat die mammies op die grond kan slaap. “As daar nie genoeg beddens is nie, moet die mammies wat pas deur die trauma van ’n operasie is, in ’n stoel slaap.” Volgens verpleegsters is daar geen veiligheidsmaatreëls in plek nie – veral nie wat die corona-virus-pandemie betref nie. “Vier verpleegsters en ’n pasiënt is reeds hier positief getoets vir Covid-19,” vertel ’n nurse. “Sedert Vrydag is hier ook nie meer skoonmaakpersoneel nie. Ontslaan “Die linne hoop op in die hospitaalsale en toilette. “Hier kraam ’n ma die aand en teen agtuur die volgende oggend is daar steeds nie vir haar ’n bed beskikbaar nie. “Sulke ma’s ontslaan dan eerder hulself deur Refusal of Treatment-vorms te onderteken. “Ons blameer sulke ma’s nie, want watter ma wat pas deur middel van ’n keisersnit die lewe geskenk het, kan heelnag in ’n stoel slaap?” Dora Nginza se probleme word vererger omdat pa­siënte van Humansdorp, Motherwell en KwaZakhele daarheen oorgeplaas word. Nog ’n nurse sê dis niks lekker om onder sulke omstandighede te werk nie. “Ons is nog nie getoets nie, maar ons kollegas is besmet met Covid-19. “Ons is ’n gevaar vir die pasiënte, hul familie en die gemeenskappe waar ons bly, want ons weet nie wat ons Covid-19-status is nie,” sê die nurse. Tempo Khaya Sodidi, Denosa se provinsiale sekretaris, sê die bestuur van die hospitaal moet hul huis in orde kry. “Die tempo waarteen personeel met Covid-19 aangesteek word, is kommerwekkend. “Vroeër in Junie is 11 pasiënte in die pediatriese saal positief getoets en die saal is toe toegemaak. “Die vuil toestande en linne is die gevolg van eise deur die skoonmaakdienste se werknemers vir oortyd­betaling by die Livingstone-hospitaal. “Daar is nie geld vir oortydbetalings nie, maar die hospitaal wil meer personeel aanstel.” Sizwe Kupelo, woordvoerder van die Oos-Kaapse departement van gesondheid, sê dit is nie die eerste keer dat hulle klagtes ontvang oor die toestand van geriewe by Dora Nginza nie. “Die toestande is veroorsaak deur swamme wat veronderstel was om deur nuwe teëls gefix te word. “Ek sal inligting hieroor by die bestuurder van infrastruktuur moet kry,” sê Kupelo. Die provinsiale superintendent-generaal, dr. Thobile Mbengashe, het die bewerings van die verpleegpersoneel verwerp. “Ons het ’n skoonmaakmaatskappy wat die hospitaal skoonmaak en ons gebruik biododer om die hospitaal te reinig. “Mense is net angstig oor Covid-19 en wil hê die hospitaal moet toemaak elke keer dat daar ’n Covid-19-geval is.” Mbengashe bevestig ’n paar van die hospitaal se personeellede het Covid-19 onder lede, maar sê ook die personeel moet hul attitude verander en help in die stryd teen Covid-19. Gehoor “PPE is nie meer ’n probleem nie. Dis by ál ons hospitale beskikbaar. “Hospitale is ook nie meer ’n bron van infeksies nie. “Die probleem lê by ons gemeenskappe, wat nie gehoor gee aan voorkomende maatreëls nie. Dis hoekom ons infeksiegetalle so hoog is,” sê Mbengashe.