DIE Boland Rugbyunie (BRU) het gister sy stem by dié van die Suidwestelike Distrikte en die Oostelike Provinsie gevoeg. Die BRU verwelkom ook SA Rugby se besluit om die Curriebeker se Eerste Liga vanjaar te kanselleer. Klubrugby word ook vir die res van die jaar in SA verbied. Jurie Roux, SA Rugby se uitvoerende hoof, het vroeër dié week in ’n virtuele mediakonferensie gesê dit maak finansiële sin om vanjaar se toernooi te skrap. Hy het ook benadruk dat die sogenaamde kleiner unies self besluit het om dit te doen. Roux sê: “Hulle het self besluit dat die Eerste Liga-unies vir die res van die jaar nie sal speel nie. “Die som is baie eenvoudig: Almal is onder finan­siële druk vir die res van die jaar. As hulle speel, is die risiko dat dit finansieel onvolhoubaar sal wees. Hulle is beter daaraan toe om nie te speel nie en R2 miljoen tot R3 miljoen aan koste te bespaar, die geld te bank en volgende jaar vars te begin.” Ivan Pekeur, president van die BRU se woordvoerder, Mark Ward, sê: “Ons glo lewe is meer werd as rugby. Dis wel ’n groot terugslag vir die rugbygemeenskap in ons streek. “Ons weet ook watter groot ekonomiese terugslag dit is vir ons klubs en ons streek. “Klubrugby het sy eie ekonomiese ecosystem en talle is daarvan afhanklik. Die BRU sal nou samesprekings hou met die spelersverteenwoordiger, MyPlayers, oor hul salarisse en ander voordele. “Dit word gedoen om ’n skikking te bereik wat tot voordeel van beide die spelers en die BRU kan wees.” Pekeur sê die BRU beklemtoon dit ook dat as toestande dit toelaat, hy so gou moontlik met die klubs sal vergader om die toekoms te bespreek.