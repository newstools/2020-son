DAAR was vandeesweek geen tekort aan drama wat nuus vanuit die Oos-Kaap betref nie. En soos wat dit nou maar die laaste paar maande die norm is, het Covid-19-verwante stories die nuus van die week oorheers. Bekommerde ouers voel die departement van basiese onderrig wil hul kinders na hul dood stuur omdat social distancing volgens hulle nie by die skool toegepas sal kan word nie. Die Covid-19-gevalle in die provinsie neem skrikwekkende afmetings aan en die weermag se dokters is nou hier om uit te help in hospitale wat tans gebuk gaan in die stryd teen die corona-virus. Dit gaan maar moeilik met almal, maar vir gestremdes is dit soveel moeiliker – veral diegene wat nie ledemate het nie en as laaste uitweg in die rommel moet rondkrap op soek na iets om te eet. Ook aan die broei is die Oos-Kaapse departement se omstrede aankope van scooters vir ’n allemintige R10 miljoen! Hierdie aangepaste scooters sou mense in rural areas na hospitale vervoer, maar selfs die nasionale gesondheidsminister, dr. Zweli Mkhize, staan nou uit die water en sê hulle het nie die go-ahead vir hierdie aankope gegee nie. Maar tot dan beloof ons om voort te gaan om net die beste en mees relevante nuus vir ons lojale Oos-Kaapse lesers op te dis.