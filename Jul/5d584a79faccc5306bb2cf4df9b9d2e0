ZELT Marais het toe uiteindelik sy sin gekry. Ná ál die omstredenheid ron­dom die Westelike Provinsie Rugbyvoetbalunie (WPRVU) se geldsake is daar ten gunste van die WP-president se voorstel gestem vir ’n nuwe ontwikkelingsooreenkoms vir Nuweland. Dit kom ná Dinsdagaand se spesiale algemene raadsvergadering, waar die meerderheid van die 91 klubs in die WP gestem het om Flyt Property as ’n ontwikkelingsvennoot vir die Nuweland-stadion goed te keur. Brookside in Claremont gaan ook deur Flyt ontwikkel word. Daar word beplan om Nuweland sowel as Brookside in woonstelle en kantore te omskep. Die WPRVU sal dan ’n 50%-aandeel hê in die opbrengste uit dié ontwikkeling. Marais het gister in ’n e-pos aan Son gesê: “Anders as die vorige reëlings vir lenings en herontwikkeling, sal die WPRVU ’n aandeel van 50 persent hê in alle ekonomiese voordele wat uit die toekomstige ontwikkeling verkry word.” Belang “Die vorige ontwikkelingsooreenkoms met Investec het op 1 Junie 2020 verval weens die opskorting van voorwaardes. “Anders as die vorige ooreenkoms, sal hierdie nuwe ooreenkoms met Flyt Property Group die WPRVU ’n betekenisvolle en gelyke belang in die voorgestelde ontwikkeling gee. “Dit is dus ’n baie beter ooreenkoms vir die WPRVU en die toekoms van rugby in die provinsie. Daar word voorsien dat dit ’n ekstra R23 miljoen per jaar in die stad se koffers sal inbring, tot voordeel van alle inwoners van Kaapstad.” Die WPRVU het ook ’n lening van R112 miljoen van Dream World Investments – ’n maatskappy van die Flyt Group – ontvang wat hom sal in staat stel om sy skuld aan Remgro en Investec terug te betaal. “Bankwaarborge (vir die terugbetaling van die lening) is reeds verkry, onderhewig aan die bekragtiging van die ooreenkoms deur ’n spesiale algemene vergadering van die WPRVU op Woensdag 8 Julie 2020. “Met hierdie ooreenkoms kan die unie die waarde in sy eiendomme ontsluit sodat hy kan belê in die langtermynontwikkeling van klubs en spelers in die provinsie. Dit is goed vir die volhoubaarheid van WP Rugby in die toekoms.” Marais het bygevoeg dat dié ooreenkoms die WP in staat sal stel om sy planne te bespoedig om sy rugby in die Cape Town Stadium aan te bied. “Rugby-fans sal binnekort die fasiliteite van wêreldgehalte in die Cape Town Stadium kan geniet. Natuurlik sal Nuweland altyd sy plek in die geskiedenis van die sport hê, en ons sal beslis hulde bring aan ons rugby-erfenis by ons nuwe tuiste in die hart van Kaapstad.”