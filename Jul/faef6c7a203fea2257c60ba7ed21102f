BEAUFORT-WES. – Dit is beelde soos uit die 1980’s. Só het Donkinstraat, die hoofstraat van dié dorp, vroeër dié week gelyk nadat betogende leerders die stryd voortgesit het teen die oopmaak van skole. Die protes het Vrydag al begin. Covid-19 het nou ook skole in dié dorp geraak. Leerders van veral Mandlenkosi en ander leerders het tyres aan die brand gesteek, en voertuie en die polisie met klippe bestook. Vader Rudi Laws, Anglikaanse priester van St. Matthews, sê: “Die leerders betoog teen die heropening van die skole. Dis ’n voortsetting van Vrydag se optog.” Vrydag het die leerders ’n versoekskrif aan die onderwysowerhede oorhandig. Maandag het die strate met klippe besaai gelê. Daar het donker rookwolke in die lug gehang en jy kon brandende tyres ruik. Die Covid-19-getalle van dié dorp, wat vir ’n lang tyd op enkelsyfers gestaan het, het skielik eksponensieel die hoogte in geskiet. Opskiet ’n Onnie in die dorp sê: “Wat was die doel van die lockdown? “Toe die virus­syfer hier opskiet, toe moes die kinders skool toe. Kids’ lives matter.” Sers. Chris Spies, polisiewoordvoerder in die Suid-Kaap, sê: “Die groep het ’n versoekskrif aan die onderwysdepartement oorhandig. “Hulle het die pad versper en voertuie met klippe bestook. “Skokgranate en rubberkoeëls is gebruik om die groep uitmekaar te hou. ’n Saak van openbare geweld is geopen. Die polisie vir openbare orde monitor die situasie.” Volgens Spies is die pad weer oopgestel.