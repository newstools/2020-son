BAIE Suid-Afrikaners rou oor die skielike dood van wyle oudpres. Nelson Mandela en Winnie Madikizela-Mandela se jongste dogter, Zindzi Mandela-Hlongwane. Mandela-Hlongwane (59) was Suid-Afrika se ambassadeur in Denemarke. Haar seun Bambatha Mandela het die hartseernuus in die sosiale media aangekondig. Min besonderhede oor haar dood is al bekend. Al wat bekendgemaak is, is dat Mandela-Hlongwane Maandagoggend vroeg in ’n hospitaal in Johannesburg gesterf het. Medelye vir die naasbestaandes van Madiba se dogter het van oor Suid-Afrika heen ingestroom. Die minister van internasionale betrekkinge en samewerking, Naledi Pandor, het in ’n verklaring haar medelye met die familie gedeel. “Zindzi sal nie net onthou word as die dogter van ons struggle heroes Tata Nelson en Mama Winnie Mandela nie, sy is uit eie reg ’n struggle-heldin. Mag haar siel in vrede rus.”