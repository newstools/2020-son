HUWELIKSBEVESTIGERS sal dalk binnekort nie meer kan weier om selfdegeslagpaartjies te trou nie. Dit nadat die Nasionale Raad van Provinsies (NRVP) Woensdag tydens 'n virtuele sitting die Wysingswetsontwerp op Burgerlike Verbintenisse goedgekeur het. Die doel agter die wetsontwerp was om subart. 6 van die Wet op Burgerlike Verbintenisse te herroep. Subart. 6 bepaal dat huweliksbevestigers die minister van binnelandse sake in kennis stel dat hulle beswaar daarteen maak om selfdegeslagpaartjies te trou op grond van sy gewete, godsdiens en geloof. Shahidabibi Shaikh, vooorsitter van die NRVP se keurkomitee oor sekuriteit en justisie, sê die Wet sal nou gelykheid vir almal verseker. "Die keurkomitee het opdrag van 'n regsadviseur gekry. Daarna het die komitee 'n besluit geneem om die publiek by die saak te betrek en het vir voorleggings aangevra. "Ons het sowat 325 voorleggings van individue en organisasies gekry. Daar was dié wat gekant was teen die herroep van subart. 6 en dan was daar dié wat dit ondersteun het."  - News24