’N NURSE van die Vergenoegd-tehuis vir bejaardes in die Paarl veg tans om haar lewe in die hospitaal nadat sy met die corona-virus besmet is. Die 59-jarige verpleegster is tans in die hospitaal aan ’n ventilator gekoppel. Volgens haar omgekrapte man het sy die virus by haar werk opgedoen. Haar man sê: “Sy het by die werk met ’n pasiënt gewerk wat met Covid-19 besmet was. “Die pasiënt het teruggekeer ná ’n operasie en twee dae later afgesterf. “Sy het begin siek voel en die dokter het haar vir die naweek afgesit. “Die Maandag was sy steeds siek en het terug na die dokter gegaan. “Ek het haar die volgende dag vir ’n Covid-19-toets by die Paarl-hospitaal geneem. “Sy het nie beter geword nie en die Vrydag het sy gekla sy sukkel om asem te haal. “Ek het haar weer na die hospitaal geneem terwyl sy nog vir haar uitslae gewag het. “Sonder om haar te ondersoek, het die dokter haar huis toe gestuur oor sy ’n bietjie gehoes het. “Ek het die volgende dag by die matrone gekla en sy het gesê ek moet weer my vrou inbring. “Daar is bevind sy is positief vir die virus en is onmiddellik in die hospitaal opgeneem.” Volgens hom het van die personeel by sy vrou se werk voor hulle reeds geweet dat sy positief vir die virus is. Haar man sê: “Ek soek antwoorde oor hulle voor die tyd my vrou se uitslae geweet het, aangesien ék haar dokter toe geneem het. “Hulle het ook geweet die pasiënt is positief en nie my vrou die nodige beskermingsklere gegee nie.” Beseer Volgens die bestuurder by die tehuis, Dina Slabbert, het hulle ál die nodige protokol gevolg en ontken die beweringe. Slabbert sê: “Die pasiënt was ses maande in ons sorg en het geen teken van Covid-19 getoon nie. “Hy het geval en sy heup beseer. Die pasiënt is toe oorgeplaas na die 2 Militêre Hospitaal (in Wynberg). “Daar is hy getoets en daar is bevind hy is positief vir Covid-19. “Hy is na Constantia Hospitaal oorgeplaas, waar hy ’n heupvervangingsoperasie ondergaan het. “Ná 19 dae het hy teruggekeer na die ouetehuis en hy is dieselfde dag oorlede. “Daar steek geen waarheid daarin dat hy aan Covid-19 oorlede is nie. “Hy het aan algehele orgaanversaking gesterf.”