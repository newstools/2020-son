INWONERS van Vicastraat in Uitsig is gatvol om tussen die stront te lewe. Die inwoners kla oor ’n verstopte drein en stormwaterpyp wat hul lewe hel maak. Volgens die inwoners is hulle straat oorspoel van die rioolwater en hulle kan nie meer die stank verdra nie. Een van die inwoners, Enrico Essau vertel: “Die hele pad is onder strontwater en dit lyk soos ’n groen dam. “Ek kan nie by my huis uitkom nie en moet safety boots dra om deur die stront te loop. “Die kinders en oumense raak siek van die stink reuk en die Stad Kaapstad doen niks nie.” Volgens Essau het hulle al verskeie kere die Stad Kaapstad gebel, maar hulle kry net elke keer verwysingsnommers. Asma Essau beweer dit is ’n drein én ’n stormwaterpyp wat in hul straat verstop is. Die Stad Kaapstad het blykbaar een keer die drein kom regmaak, maar nie die stormwaterpyp nie. Enrico se vrou, Tersia sê: “Die mense kom maak nie die stormwaterpyp reg nie, want hulle moet die strontwater kom wegpomp. My kind het asma en sy kan nie die stank reuk vat nie. Haar bors trek enige tyd toe. “Ons moet deur die bure se jaart loop as ons nie in die strontwater wil loop nie.” Volgens Beverley van Reenen, wyksraadslid, is hulle bewus van die probleem. Van Reenen sê: “Die Stad Kaapstad was daar, maar die mense dump hulle vullis in die drein. Dis ’n groot probleem oor van die inwoners dit as ’n dumping site gebruik en dan oorstroom dit elke keer.”