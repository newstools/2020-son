DIE Mexikaanse swaargewigbokser Andy Ruiz het in Desember ’n duur les geleer en hy is vasbeslote om nie weer dieselfde fout te begaan nie. Hy het toe in Saoedi-Arabië ál vier sy wêreld­titels aan die Brit An­thony Joshua afgestaan omdat hy nie behoorlik voorberei het nie. Ruiz was onfiks en oorgewig en het dus gekry waarna hy gesoek het. Deesdae wissel hy sy gym-oefeninge en padwerk af deur gereeld in die swembad te swem om die oortollige vetrolle af te skud. Boxing News 24 berig die swembad speel nou ’n baie groot rol om Ruiz se kondisionering op te skerp. Ruiz, wat in ’n loopbaan van 35 gevegte nog net teen Joshua en die Nieu-Seelander Joseph Parker verloor het, het sy visier weer op Joshua. Hy sal ook met die Engelsman Tyson Fury wil kragte meet. Maar om hierdie doel te bereik, sal Ruiz nou eers drie goeie oorwinnings agter die rug moet kry. As hy later vanjaar met die Amerikaner Chris Arreola afreken en volgende jaar nog twee gevegte kan wen, kan hy in 2022 weer sy groot kans kry. En met die hoog aangeskrewe Eddy Reynoso wat hom deesdae onder hande neem, kan ’n fikse Ruiz allermins onderskat word.