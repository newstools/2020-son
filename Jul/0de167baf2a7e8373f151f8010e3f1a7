KASEY Oliver het haar liefde vir sport en haar gemeenskap by haar ma geërf. Sy probeer om dié liefde te laat voortleef in alles wat sy aanpak. Oliver (21) is ’n baie besige jong vrou. Sy is as fiksheidsinstrukteur by talle spanne in die Northerns betrokke. Behalwe hiervoor, bedryf sy ook al geruime tyd haar eie sopkombuis. Sy vertel sy het grootgeword langs die sokkerveld. “Dis nie net die sokkerveld nie, maar sport in die algemeen. “My ma, Colleen, was ook oor die jare by verskeie sportkodes betrokke en dis juis haar passie vir sport wat ek geërf het,” sê sy. Oliver vertel haar oorlede ma was betrokke by rugby, veral die Wallabies RFC. Sy was ook by Ebenezer FC betrokke. “As sy nie op die veld was nie, het sy kos gemaak vir die spelers. Sy het orals probeer help. “Sy was op haar dag ’n swemmer en dis dus by haar dat ek my passie vir sport gekry het.” Oliver vertel sy het self hokkie gespeel en die OP vanaf o. 13- tot o. 17-vlak verteenwoordig. In dié tyd het sy ook die nasionale binnenshuise hokkiespan verteenwoordig. Ongelukkig is sy beseer en moes ’n knieoperasie ondergaan. Sy kon toe nie meer op dieselfde vlak meeding nie, waarna sy besluit het om hokkie op te gee. “Ek het besluit dat ek nog te jonk is om op te gee. Toe begin ek betrokke raak by van die plaaslike sokkerklubs terwyl ek sport en fiksheid studeer het,” vertel sy. Sy noem sy’t by Fairview Rovers en Wits se akademie met verskeie plaaslike afrigters saamgewerk. “Brandon Prince, Daine Klate en selfs die huidige breier van Madibaz, Elrio van Heerden. Veral van Heerden het ’n groot rol gespeel en my baie geleer.” Voor die begin van die corona-virus-pandemie was sy besig om ’n groep spelers van Pro Skills reg te kry vir ’n oorsese toernooi. “Ons sou in die Manchester United-toernooi gespeel het, maar dis toe gekanselleer. “Almal is natuurlik ’n bietjie teleurgesteld dat die span nie meer kon gaan nie, maar hopelik kan ons volgende seisoen weer probeer,” sê sy. Sy het ook van Chippa United se MultiChoice Diski-spelers met hul fiksheid en skills bygestaan. Behalwe dit, het sy haar sopkombuis. Verder skryf sy vir ’n vroue-fiksheidstydskrif én bied op local TV fiksheidsklasse vir kinders aan. Sy sê dis vir ’n vrou in die sportwêreld nie so maklik nie. “Daar is altyd ’n gevoel van jy moet jou eers bewys. “Dit is frustrerend en maak dit natuurlik moeiliker om jou werk te doen. Die afrigters saam met wie ek gewerk het, soos Van Heerden en Prince, het my gehelp om verby dit te kom.”