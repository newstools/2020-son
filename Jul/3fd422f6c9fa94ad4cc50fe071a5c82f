SUID-AFRIKA is nié uit Superrugby geskop nie. Só sê Jurie Roux, SA Rugby se uitvoerende hoof. Roux het gister die media in ’n virtuele mediakonferensie toegespreek en vrae beantwoord. Die hoofrede vir die konferensie was om klarigheid rondom New Zealand­ Rugby (NZR) se aankondiging te kry dat hy ’n nuwe toernooi vir volgende jaar beplan. Dié toernooi sal bestaan uit die vyf Kiwi-franchises, twee uit Australië en ’n span van die Suidsee-Eilande. Suid-Afrika en Argentinië vorm glad nie deel van die planne nie. “Almal het die voorkeurstruktuur van Nieu-Seeland vir 2021 gesien,” het Roux gesê. “Om billik te wees teenoor ons eweknieë in Nieu-Seeland, het hulle tydens ons vergaderings deurgaans die feit geopper dat, gegewe die reisbeperkings in 2021, reiskoste én die waarskynlikheid dat vlugte na Nieu-Seeland verminder sou word, daar geen aanduiding was dat of Suid-Afrika of Argentinië in staat sou wees om Nieu-Seeland moontlik tot einde Mei te betree sonder om deur ’n kwarantynproses te gaan nie. “Elke franchise wat gereis het, sou twee weke voor die tyd moes gaan om in ’n soort kwarantyn of isolasie te gaan en sou dan twee weke lank moes oefen sonder om ’n stryd te speel. Dan moet die stryde gespeel word en dan moet dieselfde proses gevolg word terug in Suid-Afrika. “Nou is dit net nie ’n uitvoerbare opsie nie en die Nieu-Seelandse regering het nie toestemming daarvoor gegee nie.” Nieu-Seeland het verkies om eers ’n binnelandse kompetisie te speel vóór ’n moontlike kompetisie in die ou Superrugby-formaat. “Die formaat word nog deur Sanzaar bespreek en daar is verskillende opsies op die tafel,” aldus Roux. “Ek sien daar word gesinspeel dat ons uit Superrugby geskop is. “Eintlik het Nieu-Seeland homself uitgeskop. Nieu-Seeland het die reg om die toekoms te bepaal, maar ingevolge Sanzaar se gesamentlike ondernemingsooreenkoms is daar ’n baie wettige ooreenkoms en jy moet daarvolgens optree. “As jy die samewerkingsooreenkoms oortree, laat jy jou oop vir regstappe deur die ander partye.” Volgens Roux het SA Rugby wel ander opsies en hy sou in sy plig misluk as hy nie reeds aan plan B of C gedink het nie. “Ek doen dit al langer as 12 maande. Daar is meer as een opsie op die tafel en gegewe die sensitiwiteit daarvan, kan ek geen onthullings maak nie.”