MEER as 500 sake teen die polisie wat sedert die begin van die lockdown aanhangig gemaak is, word ondersoek. Die onafhanklike polisieondersoekdirektoraat (Opod) sê in ’n persverklaring hy ondersoek 588 sake teen die polisie. Ndileka Cola, woordvoerder van Opod, sê daar is onder meer 11 sake van sterftes weens polisieoptrede. Die ander sake behels die onwettige afvuur van vuurwapens, marteling en aanranding. Cola voeg by: “In sommige gevalle is die sake al gereed vir die hof. En in ander gevalle het die hof Opod vir bykomende inligting gevra. “In ander gevalle wag Opod vir uitstaande inligting soos nadoodse en ballistiese verslae. “In een van die sake is die uitslae van die nadoodse ondersoek al ontvang en dit het bepaal dat die vermeende slagoffer weens natuurlike oorsake dood is. “Opod ervaar ook uitdagings met sleutelgetuies wat nie hul samewerking gee nie. In sommige gevalle is die sleutelgetuies familielede van die vermeende slagoffer.” Cola noem ook dat Opod reeds sy negatiewe verslag oor die Collins Khosa-saak aan die SAPD en Johannesburgse metropolisie (JMPD) gestuur het.­ Beskerm Soldate het Khosa na be­wering aan die begin van die lockdown doodgeslaan. Cola voeg by: “Die JMPD-beamptes was teenwoordig toe die beweerde aanranding gebeur het en hulle het versuim om die aanranding te keer of die slagoffer te beskerm. Die SAPD het versuim om die gebeurlikheidsplan te volg.” Volgens Cola sal die tyd wat dit gaan vat om elke saak af te handel, afhang van die meriete van elke saak.