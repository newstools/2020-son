WEIRD, maar wonderlik! Só beskryf Taariq Fielies, verdediger van Cape Town City, sy eerste dag terug op die oefenveld saam met die Citizens. Die corona-virus-pandemie het einde Maart alle sportaktiwiteite tot stilstand gedwing. City is een van die eerste klubs wat na die oefenveld terugkeer. Die klub het laas Donderdag kontak-oefening hervat nadat die Premiersokkerliga (PSL) die nodige goedkeuring van die nasionale regering ontvang het. Verligting PSL-klubs is egter beveel hulle móét voldoen aan die nodige Covid-19-protokolle. Dit sluit toetsing en ontsmetting van klubs se oefengeriewe in. Volgens Fielies was dit nogal ’n verligting om weer op die veld te kan draf met en behoorlik litte los te maak. “Dis was beslis weird maar wonderlik,” het die 28-jarige defender gesê. “Dit was lekker om weer my spanmaats te sien, want hulle is mos my ander familie. “Ek het dit baie geniet om weer die gras onder my voete te voel, asook om die bal rond te skop en my job te doen. “Maar soos ek gesê het, ná so ’n lang tyd weg van die job was dit taamlik weird maar wonderlik” het Tarra, soos die speler genoem word, bygevoeg. Fielies reken dat City, wat die 10de posisie beklee en ná 23 wedstryde 27 punte ingesamel het, nog op koers is om sy top-agt-doelwitte te bereik. Cape Town City is vier punte agter Highlands Park, wat agtste is, met sewe wedstryde oor. “Ons het voor die corona-virus-uitbreking goeie momentum gehad,” het Fielies verder gesê. “Daarom was dit ’n jammerte dat ons sokker moes stopsit. “Maar natuurlik verstaan ons die redes en die breë prentjie – mense se lewe is belangriker as enige iets anders. “Hopelik kan ons voortgaan deur bestendig te vertoon wanneer ons die seisoen hervat. “Boonop lyk my spanmaats honger en gereed om ons doelwitte te bereik,” aldus Fielies.