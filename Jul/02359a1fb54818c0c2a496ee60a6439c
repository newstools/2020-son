SUID-AFRIKA beklee nou die vyfde posisie wêreldwyd met sy getal bevestigde Covid-19-gevalle. Dit beteken ons land het die helfte van die gevalle van die hele Afrika. Gauteng is nou die episentrum van die pandemie in Suid-Afrika. Luidens statistieke van die Johns Hopkins-Universiteit het die wêreld se algehele dodetal Sondagaand al tot 607 066 gestyg. Die bevestigde gevalle wêreldwyd het Sondag op 14,5 miljoen gestaan, waarvan 8,6 miljoen mense herstel het. Saterdag het Amerika weer een van die ergste Covid-19-dae beleef toe die dodetal 140 000 verbygesteek het, terwyl 43 uit die 50 Amerikaanse deelstate die afgelope twee weke kritiek geraak is. Die Wêreldgesondheids­organisasie (WGO) sê hy het die afgelope twee dae ’n rekord-styging in globale virusgevalle aangeteken. Amerika, Brasilië, Indië en Suid-Afrika is die lande waar dié groot styging in getalle opgemerk is. Iran is die Midde-Oosterse land wat die meeste gevalle het. Tot 25% van die bevolking word gewaarsku. Wetenskaplikes krap ook kop oor die handjievol lande wat nog geen gevalle aangeteken het nie. Is dit oor daar werklik geen gevalle is nie? Of is dit oor dié lande se administrasie onwillig is om inligting bekend te maak? Wat ook al die geval is, hier is die lysie van lande wat luidens die John Hopkins-Universiteit se stats nog geen gevalle het nie: Noord-Korea, die Marshall-eilande, Mikronesië, Nauru, Palau, Samoa, die Solomon-eilande, Tonga, Turkmenistan, Tuvalu en Vanuatu. – AlJazeera