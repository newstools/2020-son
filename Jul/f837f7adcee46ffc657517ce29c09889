RUGBY in Suid-Afrika is ’n tree nader aan ’n moontlike terugkeer na die spel. Nathi Mthethwa, minister van sport, het Maandag ’n update gegee oor wanneer kontaksportsoorte in die Reënboognasie weer aan die gang kan kom. Hoewel die tekens grootliks positief is, is dit steeds onduidelik wanneer Suid-Afrika se beroepsrugby-franchises na die veld sal terugkeer. Op 25 Junie het Mthe­thwa aangekondig kontaksportspelers mag oefen. Voorstelle Mthethwa het Maandag in ’n verklaring die voorwaardes uiteengesit vir hoe kontaksport weer infaseer kan word. Die dokument is ook van toepassing op sokker, maar dit lyk asof die regering dié kode afsonderlik hanteer. Sommige Premiersokkerliga-klubs het reeds die groen lig gekry. In die verklaring bevestig Mthethwa dat klubs, franchises en verenigings nou 14 dae het om hul uitgebreide voorstelle in te dien oor hoe hulle veilig na die oefenveld gaan terugkeer. Die regering het dan sewe dae om die voorstel te ondersoek en ’n besluit te neem voordat hy finaal die jawoord gee. Daar is ook bevestig dat elke beroepsatleet vir die corona-virus getoets moet word voordat hy of sy toegelaat sal word om te oefen. Toernooie In kontaksport word net vyf spelers op enige gegewe tyd toegelaat om in ’n groep te oefen. SA Rugby het reeds gedetailleerde planne ingedien. Die datum van terugkeer na oefening sal uiteraard ’n direkte invloed hê op die binnelandse toernooie wat Suid-Afrika kan aanbied. Dis ook baie belangrik vir die Bokke en hul kans om fiks te wees vir ’n moontlike Rugby Championship later in die jaar. Nieu-Seeland en Australië se binnelandse Superrugby-weergawes is reeds in volle gang.