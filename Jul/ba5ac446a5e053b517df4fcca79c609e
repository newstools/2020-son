SY IS met ’n klapvoetjie gebore. Die vooruitsig van enige sportaktiwiteit, veral sokker, was dus die laaste ding waaraan Nelafah Mohammadi se mammie, Carmenita, gedink het. Nelafah – wat “blom” in Persies of Farsi beteken – is ná bykans ’n week in die hospitaal huis toe gestuur. Haar mammie is gesê dat sy Nelafah se regtervoet gereeld moet massage en dat sy ook die geskikte skoene moet dra. Meer as ’n dekade later word die 13-jarige Nelafah bestempel as die golden girl van meisiesokker in die Kaap. Ironies is dit vir haar serious skills en talent op die sokkerveld. Nelafah word ook deur Desiree Ellis, coach van Banyana Banyana, getip dat sy op 15 haar debuut in die vrouesokkerliga sal maak. Nelafah het ook reeds in talle TV-advertensies vir groot maatskappye verskyn. Sy het in 2018 in Kia Motors se Wêreldbeker-advertensie verskyn. Vanjaar het sy ook in ’n advertensie vir die Olimpiese Spele 2020 verskyn. Nelafah was in die hoofrol as ’n Siriese meisie in ’n hijab (kleredrag vir Moesliem-vroue) in die woestyn. Nelafah sê haar passie en liefde vir sokker is haar eerste en grootste prioriteit. Sy het in 2016 deelgeneem aan proewe in Ajax Cape Town se First Touch-sokkerprogram. “Ajax bied proewe net vir seuns en ek wou myself challenge deur teen die seuns te speel,” verduidelik Nelafah. “Ek het in al die proewe met ’n beanie gespeel en almal het gedink ek is ’n seun. “My ma het toe vir Sergio dos Santos (toe Ajax se breier) gesê ek is ’n meisie. Hy was geskok. “Dis toe dat hy gevra het wie die meisie in die groep is. Ek moes toe opstaan en hy was totaal geskok en verras. “Hy het nie besef dat ek ’n meisie is nie. Ek was nogal op my stukke in die proewe en dis sekerlik my skills wat hom geflous het.” Nelafah sê dis toe dat sy deur FN Rangers se Arreshaat Daniels opgemerk is. Sy vertel: “Coach Daniels was self verbaas oor my skills en ball control vir ’n jong meisie. “Dis hoe ek by Rangers beland het, waar ek in die seuns se o. 13-span gespeel het. “Later die jaar het ek proewe gespeel by Hellenic, want my ma het gevoel ek moet eerder met die meisies meeding. “Ek wou eerlikwaar nie, want dis meer mededingend om teen die seuns te speel. “Maar jy kan mos nie nee sê vir jou ma nie. Dis toe dat ek Hellenic se o. 14-meisiespan gehaal het.” Nelafah is ’n voormalige leerder van Woodbridge Primêr. Dis met die hulp van Hellenic se legende Mark Byrne­ dat sy ’n beurs van die Curro Independent School in Century City ontvang het. Die gr. 7-leerder is boonop ’n slimkop met ’n A-gemiddelde en het reeds verskeie akademiese toekennings ontvang. In 2018 is die striker ook gekies om die Westelike Provinsie se o. 15-span te verteenwoordig. Vir iemand so jonk het sy ’n sleutelrol gespeel daarin dat die WP die streekkampioenskapstitel laas jaar in Durban gewen het. “Dis nie altyd maklik om die balans tussen my skoolwerk en sokker te behou nie, maar ek probeer hard werk op albei gebiede,” sê Nelafah. “Gelukkig hou my ma my op my tone en sy ondersteun my in alles. “Dit help ook as jy dinge online kan doen wat die skoolwerk betref. En met lockdown is dit ’n challenge, veral vir my sokker.”