DIE speaker van die Buffalo City Metropolitan Municipality (BCMM), raadslid Alfred Mtsi, het gisteroggend voor Covid-19 geswig. Mtsi se dood volg kort op die hakke van dié van twee ander raadslede wat sterk bande met hom gehad het. Xola Pakati, die uitvoerende burgemeester, sê: “Dit is hartseer om aan te kondig dat hierdie nederige, soft-spoken, dog visioenêre leier van die mense van die Oos-Kaap en BCMM in die vroeë oggendure opgehou het om asem te haal. “Dié toegewyde aktivis van die ANC en kampvegter vir die ontwikkeling van die mense van Suid-Afrika het die aarde verlaat. “Die speaker is Dinsdagaand in die hospitaal toegelaat weens Covid-19-verwante komplikasies. Ons wil ons meegevoel met die Mtsi-familie betuig en ons doen ’n beroep op alle inwoners van die stad om die gesin in sy gedagtes en gebede te hou in hierdie moeilike tyd.” Volgens die burgemeester het hy en Mtsi ’n groot politieke geskiedenis gedeel en sy dood is ’n groot slag vir hom. Pakati sê: “Dit kom net ’n week nadat ons twee toegewyde gemeenskapsleiers, die raadslede Gideon Norexe en Zukiswa Mankayi, verloor het. “Hierdie leiers het ’n sterk band gehad met die speaker en het saamgewerk om ’n beter lewe vir al die inwoners van Buffalo City te skep. “Terwyl ons nog besig was om oor hierdie leiers te treur, kry ons nou hierdie verwoestende en verpletterende nuus oor Mtsi se afsterwe.” Volgens Pakati het hy en die speaker gedurende hul jare van aktivisme altyd saam gedien. Mtsi was die provinsiale voorsitter van Cosatu toe Pakati in 1998 die ondervoorsitter was. Hy vertel: “Ons het ook die mense van die Oos-Kaap in die provinsiale wetgewer gedien. “Toe die ANC stabiliteit en vertroue in die munisipaliteit wou bewerkstellig ná die Nelson Mandela-skandaal, is hy as uitvoerende burgemeester ontplooi en ek as sy adjunk. “Ons het hierdie stad baie goed gelei met hom in beheer van raadsake en alle verwante wetgewende sake, terwyl ek verantwoordelik was vir die leiding van die uitvoerende raad. “Dis ’n groot verlies vir die stad. Ons het ’n comrade, ’n vriend en ’n ware vader­figuur verloor. “Comrade Mtsi was ’n steunpilaar, ’n man wat sy kop gehou het as humeure opgevlam het. Hy het wys­heid verskaf as mense se standpunte gebots het. “Hy het gelei met die wysheid van Salomo, komplekse probleme opgelos en die raad in moeilike tye bymekaar gehou.” Pakati sê Mtsi was die go-to-persoon vir almal en dat sy onafhanklike en eerlike advies nie party-politiek geken het nie. “Ons is platgeslaan. As ons so voel, kan ons ons nie eens die pyn indink wat sy familie ervaar nie. “Ons betuig weereens ons meegevoel met die Mtsi-familie, sy vriende en kamerade. “Sithi thuthuzelekani.”