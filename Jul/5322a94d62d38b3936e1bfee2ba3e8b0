DIS erg genoeg om by die hospitaal te verneem jou geliefde is al ’n week gelede dood. Maar om boonop te hoor sy lyk is weg, is een te veel. Dis die realiteit van die familie van Frederick Petoors (41) van die plaas Kookfontein in die Witzenberg-streek. Petoors se antie Janet Klaaste vertel dat hy geruime tyd vir ’n ystertekort behandel is. “Hy was dokter in en uit. Van die dokter af is hy menige tye na die Ceres-hospitaal verwys.” Klaaste sê Petoors het sieker geword en hy het nie meer beheer oor sy stoelgang gehad nie. Nog ’n antie, Magrieta Schippers, voeg by: “In Junie was hy weer vreeslik siek. “Sy gesig was opgeswel en hy was swak. “Hy kon nie eens sy skoene aantrek nie. “Ons het hom dokter toe geneem en daar is hy na die Worcester-hospitaal verwys.” “By die hospitaal het hy ’n noodoperasie ondergaan. “Dis ook by dié hospitaal waar hulle maagkanker by hom gediagnoseer het. Die kanker het toe al tot in sy keel versprei.” Verstandelik Op 6 Julie moes die familie weer die ambulans bel om Petoors na die Ceres-hospitaal te vat. Klaaste sê: “Hy was nie geestelik gestrem nie, maar verstandelik was hy bietjie agter. “Daarom het ons altyd die hospitaal gevra om ons te laat weet as hy ontslaan is, sodat ons hom kan gaan haal. Dit het al gebeur dat hy ontslaan word en dan stap hy huis toe.” Klaaste vertel toe sy ’n week later die hospitaal bel om te hoor wanneer hy ontslaan word, was sy geskok om te hoor haar susterskind is al op 8 Julie dood. “Ons was baie seer omdat die hospitaal ons nie laat weet het nie, maar ons het voortgegaan met die begrafnis­reëlings. Toe laat weet die ondernemer hulle kry nie sy lyk by die hospitaal nie.” Sy sê ’n dokter by die hospitaal het kort-kort om verskoning gevra, maar kon nie verduidelik waar sy lyk is nie. ’n Werker wat Klaaste ken, het weer gaan kyk en Petoors se lyk met ’n ander naam aan gevind. “Ons het toe versoek om sy lyk uit te ken. Dit was hy, maar die naam om die arm het ons nie geken nie.” Petoors is intussen begrawe, maar Schippers sê die omstandighede rondom sy dood het hulle met ’n rou en bitter seer gelaat. Sandra Maritz, ’n woordvoerder van die gesondheidsdepartement in die Kaapse Wynlande, sê die personeel het probeer om met die familie in verbinding te tree. Aangespreek “Hulle was egter nie suksesvol nie. Die liggaam word deur identifikasiekaartjies uitgeken.” Sy sê die departement het die personeel aangespreek om te verseker dat sulke omstandighede nie bydra tot families se hartseer nie.