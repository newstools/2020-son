DIE vel, hare en lippe droog gewoonlik in die winter uit. Dis weens die koue lug buite en binnenshuise verhitting. Dit is altyd ’n goeie idee om jou skoon­heids­roetine by die seisoene aan te pas. Wat die winter betref, beteken dit basies ’n mens moet vogryke produkte aanwend aan liggaamsdele wat gou uitdroog. Vir goeie wenke daaroor het ons goeiehuishouding.co.za uitgetjek. Gesig Versorg jou gesig dié winter deeglik deur produkte te gebruik wat nie net help om vog te behou nie, maar wat dit ekstra vog bied. Begin deur jou gesig met ’n sagte produk met ’n oliebasis te reinig. Dit maak die vel sagkens skoon sonder om die natuurlike olielaag daarvan te stroop. Dit verwyder ook onsuiwerhede en grimering­ omdat dit met die olie bind. Wend dit aan op ’n droë vel en masseer liggies. Voeg ’n bietjie lou water by en hou dan aan masseer. Hande Veral ’n mens se hande is gevoelig vir die winterweer. Wend elke uur ’n voedende, ryk handeroom aan. Probeer ook handskoene dra wanneer jy buite is. Hare Beskerm jou hare dié winter, want dit word droog en bros met die verandering van die seisoene. Moenie jou hare te veel borsel nie en gebruik ’n sagte sjampoe en opknapper. Klapperolie is fantasties vir hare, want dis uiters bevogtigend. Masseer dit aan jou kopvel en kam dit dan liggies deur jou hare om die olie eweredig te versprei. Laat dit minstens 30 minute of selfs oornag aan. Wanneer jy dit uitspoel, behoort jy onmiddellik die verskil agter te kom. Lippe Ons het ’n fantastiese wenk om droë en gebarste lippe te be­handel – teesakkies. Die tannien in tee is ’n wonderlike teenmiddel vir die probleem.. Maak die teesakkie net nat in kook­water en laat dit afkoel voordat jy dit 30 sekondes lank op jou lippe hou. ’n Mens kan dit drie tot vyf keer per week doen. Wend ook gereeld salf aan.