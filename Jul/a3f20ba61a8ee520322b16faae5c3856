RICHARD Kahui is terug in Superrugby. Ná sewe jaar in Japan met die Toshiba Brave Lupus het die 35-jarige voormalige All Black in April na Queensland in Australië teruggekeer ná die kansellasie van die Topliga in Japan. Kahui, wat senter en vleuel kan speel, gaan voortaan vir die Western Force in Superrugby AU uitdraf. Hy het aan rugby.com.au gesê: “Ek was saam met my seun op die strand toe ek ’n oproep van my bestuurder kry. Hy het my toe gevra of ek dalk sou belangstel om vir die Western Force te speel. “Ek het die laaste paar jaar rugby gespeel om my gesin te onderhou en na ons toekoms te kyk. “Ek het gedink aan die einde van my loopbaan sal ek graag vir ’n klub wil speel wat iets wil bereik in ’n kompetisie waarvan ek baie hou. “Hierdie geleentheid het op die perfekte tydstip gekom. Dit is naby aan my huis en my gesin gaan hulle by my kan aansluit. “Dis moeilik om weg van die huis in Japan te wees. Dit het regtig vinnig gebeur. Van die eerste oproep tot ek hier was, was net vyf dae.” Kahui het van 2008 tot 2011 in 18 toetse vir die All Blacks uitgedraf. Hy was ’n lid van die span wat in 2011 die World Cup in Nieu-Seeland gewen het. Kahui, wat voorheen vir die Highlanders en die Chiefs Superrugby gespeel het, is vasbeslote dat hy nie net ’n mentor by die Force gaan wees nie. Hy beoog ook om ’n groot bydrae op die veld te maak. “Ek wil inkom en op die veld perform,” het hy gesê. “Ek wil die man wees wat 80 minute kan speel en die span help om Superrugby AU te wen. “Om terug te wees in hierdie omgewing het regtig my houding en gevoel teenoor rugby verander. “Japan was baie lekker en ek was mal daaroor. Dit was my tuiste, maar wanneer jy ’n tweede taal moet praat, mis jy ’n paar goed. “Dis great om terug te wees in ’n Super-omgewing. “Daar is ’n goeie kultuur van harde werk by die Force. Dit maak my regtig opgewonde om rugby te speel. “Ek onthou my dae in Superrugby in Nieu-Seeland. Ek was absoluut mal daaroor en sien dit as nog ’n wonderlike geleentheid vir my om as speler te groei.”