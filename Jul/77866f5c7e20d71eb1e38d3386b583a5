ALWANDE Skhosana het sy visier ingestel op volgende jaar se Paralimpiese Spele in Tokio. Te oordeel aan die statistiek lyk dit asof die 19-jarige rolstoeltennisspeler oorambisieus is. Hy beklee tans die 117de posisie op die wêreldranglys. Dit beteken hy sal sy posisie met byna 80 plekke moet verbeter. Vir Skhosana is dit uitvoerbaar. In 2017 was hy in die 51ste plek. “Ek moet net die geleentheid kry om te begin speel, dan sal my rangorde verbeter,” het die Tuks-gebaseerde speler gesê. Hy het rede om selfversekerd te wees. Voor die Covid-19-pandemie was hy lid van die Suid-Afrikaanse mans-rolstoeltennisspan wat sy plek in die BNP Paribas-eindstryd vir die Wêreldbeker-toernooi in 2020 verseker het. Dit het bewys dat hy met ouer en meer ervare spelers kan meeding. In 2017 het hy die viermalige Soweto Ope-kampioen, Leon Els, ore aangesit om sy eerste mans-enkelspel in die Arthur Ashe Tennis Centre in Soweto te wen. “My krag is beslis my afslaan. As ek my ritme vind, kan ek my teenstander onmiddellik onder druk plaas. Dit maak die baan oop en maak dit makliker om punte op te stapel. Ek wil nie onnodig oor die baan skarrel nie.” Skhosana het toegegee dat die lockdown vir hom moeilik was, veral aanvanklik. “Ek het nooit gedink dat daar ’n tyd sou kom dat ek net tuis sou kon oefen nie. “Dit was uitdagend om met nuwe idees vorendag te kom om fiks te bly en te verbeter. Uiteindelik was dit die moeite werd. Ek voel fisiek baie sterker. “Ek glo ook dat ek geestelik sterker is. Ek het tyd gehad om na te dink oor maniere waarop ek kan verbeter en hoe ek daaraan moet werk.” Tennis South Africa en TuksSport het laas jaar saamgespan om Suid-Afrika se beste rolstoeltennisspelers by te staan. “Dit is vir my goeie nuus. Die grootste voordeel is om ’n behoorlike ondersteuningspan te hê. “Ek word nou bygestaan ??deur van die beste sportwetenskaplikes en -afrigters. As ek by Tuks gesetel is, beteken dit ook dat my logistieke bekommernis tot ’n einde sal kom. “Tuks is basies ’n eenstopfasiliteit, want alles wat ek nodig het, is binne reikafstand,” het ’n verheugde Sikhosana gesê. Die jong speler het ’n passie vir musiek. Laas jaar het hy ’n diploma in klank-ingenieurswese gedoen. Hy droom daarvan om betrokke te raak by die vervaardiging van televisie- en radioadvertensies, sowel as om verantwoordelik te wees vir klankeffekte.