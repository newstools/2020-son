AS DIE Proteas die gaping wat Vernon Philander se uittrede laat, met ’n soort-vir-soort-bouler wil vul, hoef hulle nie verder as Glenton Stuurman te kyk nie. Dís die mening van Robin Peterson, voormalige linksdraaier van die Proteas en deesdae afrigter van die Warriors, vir wie die 27-jarige Stuurman ’n aanvangsbouler is. Dié boorling van Oudtshoorn is een van die nuwe gesigte in die Proteas se oefengroep wat voorberei vir die komende seisoen. Dié naatbouler was ook een van 24 topspelers wat Saterdag in Pretoria in ’n eenmalige driespan-wedstryd sou speel. Dié wedstryd is egter tot verdere kennisgewing uitgestel. Peterson, oftewel Robbie P, het duidelik groot agting vir Stuurman. Son het gister telefonies met hom oor Stuurman gesels. “Hy het my die afgelope seisoen baie beïndruk. “Hy het ’n baie goeie houding en sy werkverrigting is uitstekend. Hy is baie mededingend en sy boulwerk is akkuraat. “Hy boul teen ’n redelike spoed en is honger vir sukses. Hy het wel laas seisoen by tye met beserings gesukkel, maar as ’n mens kyk na sy huidige data, is hy fiks en sterk en waarskynlik voor waar ons hom wou hê.” Peterson kies sy woorde sorgvuldig toe hy Stuurman met Philander vergelyk. “Hy is vinniger as Vern. Kyk, dis onmoontlik om te doen wat Vern doen. Hy is wêreldklas met die bal, maar as ek hom met enigeen sou vergelyk, sou dit waarskynlik in daai Vernon-Philander-of-Josh-Hazlewood-wyse wees. Daai is ’n goeie tipe bouler om in jou span te hê. “Hy kan definitief ’n goeie toetsbouler word.” Aspekte Hy sê Stuurman het nog baie goeie jare in hom. “Kyk, hy kan nog baie vir SA speel as hy aanhou perform en goed na sy liggaam kyk. Hier by die Warriors is daar deurentyd kommunikasie tussen my en die ander afrigters, wat Piet Botha insluit. “Piet het hom na die Warriors gebring en werk baie aan die tegniese aspekte van die snelboulers.” Die Proteas se oefengroep van 40 is: Quinton de Kock, Dean Elgar, Lungi Ngidi, Aiden Markram, Junior Dala, Theunis de Bruyn, Rassie van der Dussen, Shaun von Berg, Dwaine Pretorius, Henrich Klaasen, Temba Bavuma, Reeza Hendricks, Kagiso Rabada, Tabraiz Shamsi, Wiaan Mulder, Bjorn Fortuin, Andile Phehlukwayo, David Miller, Sarel Erwee, Khaya Zondo, Daryn Dupavillon, Keshav Maharaj, Senuran Muthusamy, Keagan Petersen, Marques Ackerman, Imran Tahir, Lutho Sipamla, Edward Moore, Anrich Nortjé, Sisanda Magala, Glenton Stuurman, Jon-Jon Smuts, Rudi Second, Pite van Biljon, Raynaard van Tonder, Gerald Coetzee, Pieter Malan, Zubayr Hamza, Janneman Malan, Faf du Plessis, Tony de Zorzi, Beuran Hendricks, Nandré Burger, George Linde en Kyle Verreynne.