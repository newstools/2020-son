DIE Wallabies-skrumskakel Nic White is terug in Canberra en het weer saam met die Brumbies begin oefen. White het na Europa verhuis, waar hy vir Montpellier in Frankryk en Exeter in die Verenigde Koninkryk gespeel het. Die Brumbies het egter ’n groot terugslag beleef met die verlies van hul belowende jong losskakel Noah Lolesio vir die res van die Superrugby-seisoen. Lolesio, wat vir die Wallabies-afrigter, Dave Rennie, se groep spelers van nasionale belang gekies is, sal agt weke langs die kantlyn wees nadat ’n skandering ’n skeur in sy dyspier bevestig het. Die 20-jarige moes laas week ná net 30 minute in die Brumbies se oorwinning met 24-23 oor die Waratahs die veld verlaat. Dan McKellar, afrigter van die Brumbies, het gesê: “Ons is regtig teleurgesteld vir Noah. Hy het ’n goeie begin van die jaar gehad en sy rugby baie geniet. “Hoewel ons almal teleurgesteld is vir Noah, het ons volle vertroue in Bayley Kuenzle en Reesjan Pasitoa om in te tree om die rol te vervul.” Intussen gaan Greg Holmes, stut van die Force, sy span se kragmeting met die Brumbies dié naweek weens ’n gebreekte duim misloop. Holmes het sy duim gebreek in laas week se game teen die Reds. Dit is onduidelik presies hoe lank hy sake van die kantlyn sal moet dophou. Dié vaskop was tot dusver een van die Force se beste spelers in die Superrugby AU-kompetisie. Hy het ’n waardevolle bydrae met sy ervaring gemaak.