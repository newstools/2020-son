DIE Reds het Vrydag uiteindelik hul wendroogte teen die Waratahs tot ’n einde gebring. Die span van Brisbane het die besoekers van Sydney die eerste keer in sewe jaar – in 12 probeerslae – geklop. Brad Thorn (afrigter) se span was met 32-26 baas nadat die rustyd­telling 19-13 in sy guns was. Die tuisspan het vier drieë teenoor die twee van die besoekers gedruk. Al het die eerste game van die Superrugby AU-kompetisie by tye goeie spel opgelewer, was die gehalte van die spel nie altyd op dieselfde vlak as dié van sy Nieu-Seelandse ekwivalent, Superrugby Aotearoa, nie. Die eerste helfte is deur swak dissipline en hanteerfoute gekenmerk. Dinge het geleidelik in die tweede helfte verbeter. ’n Verheugde Liam Wright, kaptein van die Reds, het agterna gesê: “Dit voel briljant. Die Waratahs moet krediet kry vir hul poging. “Dit was presies wat ons verwag het. Hulle was baie kompeterend en dit het in ’n geweldige fisieke stryd ontaard. Vertoning “Ek dink ons het met ons harte en met passie gespeel. Ons het egter ook ’n paar dom dinge gedoen wat ons byna die game gekos het.” Rob Simmons, kaptein van die Waratahs, was uiteraard teleurgesteld met sy span se vertoning. “Om met ses punte – twee strafdoele – te verloor, is egter vir ons ’n noemenswaardige verbetering. Ons sal dit aanvaar en sal voortaan net probeer verbeter.” Die Waratahs het vanjaar met hul peil gesukkel. Hulle het tot dusver ’n volle sewe van hul agt games in 2020 verloor. Volgende week reis die Reds na Melbourne om die Rebels aan te durf, terwyl die Waratahs op hul beurt in Sydney gasheer speel vir die Western Force. Puntemakers: REDS – drieë: Liam Wright, Tate McDermott, Filipo Daugunu, Harry Wilson; doelskoppe: Bryce Hegarty (3); strafdoele: James O’Connor (2). WARATAHS – drieë: Harry Johnson-Holmes, Jack Maddocks; doelskoppe: Will Harrison (2); strafdoele: Harrison (4).