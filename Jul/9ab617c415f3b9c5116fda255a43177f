DIE pandemie het ook nou ’n stokkie gesteek voor kinders se geleentheid om ook ’n smile op hul gesiggie te kan hê. Die corona-virus het nie net sy tol op mense se gesondheid, jobs en algemene welstand geëis nie, dit het ook ’n negatiewe impak op kinders wat chirurgie bitter nodig het. Die Smile Foundation, wat al jare lank dringende, lewensveranderende chirurgie aan families verskaf, moes weens die Covid-19-pandemie talle kinders se operasie verskuif. Tans sukkel hulle met die backlog. Hedley Lewis, uitvoerende hoof van die Smile Founda­tion, sê dit is hoekom die SA publiek aangemoedig word om die Smile Foundation te ondersteun. “Dié tipe chirurgie in hospitale moes uitgestel word om die veiligheid van die pasiënte te verseker. “Nog ’n rede is om hospitale in staat te stel om die Covid-19-pandemie te hanteer. Dit kry tans voorkeur.” Lewis verduidelik tydens die lockdown kan daar net aandag gegee word aan dringende gevalle van onkologie en trauma. Nadeel Hy vervolg: “Dit het gelei tot ’n beduidende agterstand in elektiewe chirurgie, insluitend plastiese en rekonstruktiewe chirurgie vir kinders met ’n desperate behoefte.” Lewis sê daarom is daar op die oomblik in verskillende hospitale oor die land heen ’n groot getal kinders wat op ’n operasie wag. “Die rekonstruktiewe chirurgie wat nodig is om die kinders te help, is baie kere chirurgie wat hul lewe verander. So, dis al klaar ’n nadeel wanneer die klein pasiëntjie moet wag. “Nou sit ons ook met die koste, wat tot honderdduisende rande sal beloop, sodat ons die vooruit­betaalbare diensvlakke kan inhaal.” Lewis verduidelik ook dat die uitstel van operasies ’n beduidende sielkundige invloed op hierdie pasiënte sowel as hul gesin het. Dit kan in ’n paar gevalle langdurige gevolge vir die pasiënte inhou. ’n Baba soos Rhiaadra is ’n voorbeeld van ’n pa­siënt wat deur die lockdown geraak is. Apert se sindroom is by dié tweejarige gediagnoseer. Dit is ’n genetiese afwyking wat die skedel, gesig en hande en voete beïnvloed. Apert se sindroom kan ook druk op die brein veroorsaak en selfs tot emosionele probleme lei. Die pasiënt se vingers en tone as vasgegroei, iets wat veral die werking van die hande erg benadeel. Ruimte Lewis sê Rhiaadra se operasie was vir 2 Junie geskeduleer, maar dit moes ook herskeduleer word. “Die doel van die spesifieke operasie was om meer ruimte in die brein te skep sodat die pasiënt se oë beskerm kon word. “Daar is tans geen beskerming nie omdat die skedel nie reg gevorm het nie. “Weens die lockdown en die toename in Covid-19-gevalle landwyd, is die operasie voorlopig vir September 2020 herskeduleer.” Lewis sê dis hoekom hulle nou ’n plan gemaak het om noodfondse in te samel. Die organisasie doen dit in die vorm van ’n raffle. Hulle wil só graag smiles op hul pasiëntjies se gesiggies kry. Kontantprys “Om die agterstand te verlig en die Smile Founda­tion aan die gang te hou vir hierdie dringende hulp aan kinders, vra ons dat mense deelneem. “ ’n Kaartjie met jou naam op kos R100. “Deelnemers het die kans om ’n kontantprys van R100 000 te wen.” “As die Smile Foundation die hulp van die publiek kan kry, kan hulle kinders en gesinne se lewe verander.” Die wenkaartjie sal getrek word op World Smile Day, Vrydag 2 Oktober. Vir nog inligting kan belangstellendes ook gaan na smilefoundation.co.za.