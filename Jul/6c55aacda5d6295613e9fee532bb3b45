’N BEKENDE diamanthandelaar is selfs gewilder, ten spyte van ’n rasseklag teen hom. Louis Liebenberg van Port Nolloth het laas week verneem dat die DA ’n rasseklag by die SA Menseregtekommissie (MRK) teen hom gaan lê het. Die klag is aangemeld deur nog ’n Namakwalander, Veronica van Dyk, ’n DA-LP. Die klag hou verband met ’n spot-videogreep oor pres. Cyril Ramaphosa wat Liebenberg op ’n privaat WhatsApp-groep geplaas het. Van Dyk het dit bekom en gedeel, waarna dit viral gegaan het. Volgens Van Dyk is Liebenberg rassisties omdat hy ’n besigheidsamewerkingsooreenkoms tussen die Afrikaners (wit mense) en Namas (bruin mense) bewerkstellig het. Liebenberg sê: “Sy is belaglik. ’n Mens verwag nie dat sy my privaat WhatsApp-boodskappe openbaar sou maak nie. Wat het sy al vir die Namas beteken?” Intussen het Van Dyk hom op haar FB wall en ander sosiale platforms beskryf as ’n onbeskofte, rassistiese diamant-piramideskema-ontwikkelaar wat die Namas uit hul geld scam. Hieroor het hy aan Van Dyk ’n kwaai prokureursbrief gestuur waarin sy gevra is om alle neerhalende posts op alle mediaplatforms te verwyder. In die brief ontken Liebenberg dat hy ’n onbeskofte bedrieër en rassis is. Hy het ’n regsaksie teen Van Dyk begin weens naamskending. Intussen het honderde beleggers en ander individue begin om hulle by agter Liebenberg te skaar. Hulle ontken ook dat hy ’n rassis of skelm is wat mense uit hul geld scam. Die Wes-Kaapse leier van die Vryheidsfront Plus, Peter Marais, het gesê die president is nie verhewe bo die reg nie. “Vryheid van spraak is nie net bedoel vir die DA of Helen Zille nie. Ek steun enige poging waardeur die bruin volk baat sal vind.” Van Dyk het intussen van die posts op haar FB-blad verwyder, maar ander gelos. Volgens haar wag die DA steeds op terugvoer van die MRK.