’N JONG gangster is drie uur ná ’n beweerde skietvoorval in hegtenis geneem. Die skietvoorval het in Sondag in die vroeë oggendure in Bethelsdorp plaasgevind het. Kol. Priscilla Naidu, ’n polisiewoordvoerder, sê Sondag omstreeks 08:40 was die 48-jarige klaer en nog iemand in ’n agterkamer in Didlofftstraat in Bloemendal toe hulle ’n skoot in die straat hoor afgaan. Albei het ondersoek gaan instel. Toe hulle die veiligheidshek in die garage bereik, het hulle die verdagte (18) in die driveway gesien. Hy het ’n vuurwapen gehad. Volgens Naidu het die verdagte weggehardloop nadat hy verskeie skote in die garage afgevuur het. Sy sê niemand is in die voorval beseer nie. Volgens Naidu is die verdagte bekend en aan ’n bende geaffilieer. Omstreeks 11:30 het lede van die provinsiale ondersoek-eenheid na georganiseerde misdaad (bende-ondersoeke) en lede van die eenheid teen bendes die area deursoek om te kyk of hulle die verdagte kan kry. Hy is kort daarna by ’n huis in Lodewykweg in hegtenis geneem. Die verdagte is in aanhouding op aanklag van poging tot moord. Hy sal na verwagting binnekort in die hof verskyn. Op 29 Junie het die 27-jarige klaer omstreeks 19:40 in Fitchardstraat, Helenvale, gestap. Hy het verby twee mans gestap en hulle gegroet. Volgens Naidu het een van die mans ’n vuurwapen uitgepluk en die man in die gesig geskiet. Sy sê Vrydag omstreeks 13:00 is die verdagte raakgesien terwyl hy besig was om uit te stap by ’n jaart in Leithstraat. Hy is toe in hegtenis geneem. Hy sou gister in die Baaise landdroshof verskyn het.