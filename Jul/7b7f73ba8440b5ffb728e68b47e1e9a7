’N BELOWENDE sokkerspeler se lewe is Donderdagaand in ’n skietvoorval kortgeknip. Nathaniel Abrahams (17), ’n gr. 10-leerder van Hoërskool Arcadia in Bonteheuwel, is verskeie kere in die kop geskiet. Die voorval het 19:45 op die hoek van Mahogany­straat en Netregweg gebeur waar hy op die toneel dood is. Volgens ’n familielid, Shameemah Solomons, is hy verskeie kere van agter in die kop geskiet. Solomons sê: “Hy was ’n lieflike kind en was baie lief vir sokker. “Ons is nog geskok oor wat gebeur het, want hy was nie by die gangsters betrokke nie.” Verbind ’n Paar uur daarna is Wesley Benting (21) ook in Bonteheuwel koelbloedig doodgeskiet. Dié skietery het 22:55 in Netregweg gebeur en Benting is ook op die toneel dood. Dit is nog onduidelik of die twee moorde met mekaar verbind kan word. Volgens Mihlali Majikela, ’n polisiewoordvoerder, is twee afsonderlike moorddossiere geopen. Niemand is tot dusver vir die moorde gearresteer nie. Enige iemand met inligting kan die polisie se tolvrye misdaadnommer by 08600 10111 skakel.