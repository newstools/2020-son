DIE steierende Suid-Afrikaanse wedrenbedryf gaan dalk binnekort ’n wêreldleier in dié sport word. ’n Voorlegging vir ’n splinternuwe model, Triple 8 Racing, is daarop gemik om die sport van die krytvloer af op te lig. Die doel is om hom ’n wêreldreus te maak wat aan duisende werk kan gee, groot borge kan lok en ’n inkomste van oor die wêreld heen kan genereer. Luidens ’n verklaring deur Angus Campbell van Campbell and Campbell, wat op die bevordering van perdewedrenne fokus, kan die nuwe era Suid-Afrika tot groot hoogtes voer. Die groep wil hê dié perdewedrenne moet vir die sport doen wat Sevens vir rugby en T20 vir krieket gedoen het. Daarvoor is ’n radikale verandering in byeenkomste nodig sodat duisende nuwe toeskouers gelok kan word wat ’n liefde vir die sport kan ontwikkel. Die navorsing wat ander internasionale sportkodes en besighede voorheen gedoen het om hul produk gewilder te maak, word nou vir die eerste keer gekombineer met Suid-Afrika se ondervinding. Die plan is om die sport een van die wêreld se grootste en gewildste vermaakhandelsmerke te maak. Volgens die navorsers is Triple 8 Racing (oftewel T8 Racing) die antwoord. Daarvolgens sal agt spanne in elke wedren oor 800 m teen mekaar deelneem. Die wenspan sal ná agt wedrenne as die T8-kam­pioen gekroon word.