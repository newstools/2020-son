LADISMITH. – ’n Vrou (58) van ’n plaas in dié distrik is Dinsdag in die Oudtshoorn-streekhof aan strafbare manslag skuldig bevind en vyf jaar tronkstraf opgelê. Sy was drie maande met haar man getroud en wou hom met ’n mes afskrik, maar sy het hom toe doodgesteek. Geskok Katrina Nel het erken sy het Johannes Nel gelem toe hulle weer soos gewoonlik oor naweke begin baklei het. Sy sê in haar verklaring sy was geskok toe hy op die vloer val. Sy het toe na die bure gehardloop om hulp te kry. Sy het onskuldig gepleit op die hoofklag van moord, maar wel skuldig op strafbare manslag en gesê sy het nou haar lewe ver­ander. Cindy Murray-Smith, haar regshulp-prokureur, het die hof gevra om haar ouderdom en die feit dat sy ’n eerste oortreder is, vir vonnisoplegging in ag te neem. Sy is berouvol oor wat gebeur het en het nie bedoel om haar man dood te maak nie. Die staatsaanklaer, Brandon Smith, het egter beklemtoon dat sy aan ’n baie ernstige misdaad skuldig bevind is en ’n tydperk agter tralies moet deurbring. Streeklanddros Sylvia Mandla het in die vonnisoplegging gesê die gemeenskap kyk met vertroue op na die howe vir gepaste vonnisse. Parool “Die hof moet egter ’n boodskap uitstuur dat dié soort misdaad nie geduld word nie.” Nel is op aanbeveling van die staat, sowel as die verdediging, ingevolge artikel 276 (1) (i) tot vyf jaar gevangenisstraf gevonnis. Sy kan nadat sy 10 maande daarvan uitgedien het, om parool aansoek doen.