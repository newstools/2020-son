DIE Wes-Kaapse minister van onderwys, Debbie Schäfer, het gevra vir 'n einde aan die vernietiging van skool-infrastruktuur. Dit kom ná ’n klaskamer en biblioteek van die Laerskool Marconi Beam in Milnerton Maandag aan die brand gesteek is. Die Hoërskool Sinenjongo in Joe Slovo se skoolsaal is ook Dinsdagaand aan die brand gesteek. Schäfer sê die vandalisme is 'n terugslag tot 'n reeds vertraagde akademiese jaar. “Ons kan in dié stadium nie sê wanneer die beskadigde geboue vervang sal word nie. “Die begroting van die departement is sopas gesny en ander skole en gebiede wag nou al geduldig vir 'n baie lang tyd om skole en sale te kry.” Schäfer sê hulle sal nie skole, wat vernietig is, bo ander wat lank gewag het op geriewe, prioritiseer nie. “Die vernietiging moet stop." - EWN