DIE Oos-Kaap se Covid-19-situasie lyk beroerd. Asof dit nie erg genoeg is nie, het kapers Covid-19-toetse gesteel wat vir ontleding weggestuur moes word. Dié skokvoorval het Maandag omstreeks 15:30 buite ’n kliniek in Motherwell plaasgevind. Kol. Priscilla Nai­du, ’n woordvoerder van die polisie, sê hulle ondersoek tans ’n klag van kaping. Die betrokke koeriermaatskappy se voertuig was net buite die kliniek in die NU 11-area geparkeer toe die kwaaddoeners toeslaan. Vuurwapens is op die bestuurder en sy passasier gerig, waarna die booswigte die sleutels van die voertuig geëis het. Geen skote is afgevuur nie, maar nadat die kapers die twee werkers van persoonlike items beroof het, het hulle van die toneel af weggejaag. Volgens Naidu is die voertuig later sowat 500 m van die kapingstoneel af verlate gevind. Sy sê hul ondersoek na die voorval en die vermiste specimens duur voort. Die Oos-Kaapse premier, Oscar Mabuyane, sê hulle is van die voorval verwittig. Volgens Mabuyane het die kapers die pad gevat met ’n wit cooler box waarin die specimens was. “Ons veroordeel hierdie misdadige optrede ten sterkste. Hierdie voorval stel mense se lewe in gevaar. “Enige een wat die cooler box sien, moet dadelik die polisie kontak,” versoek Mabuyane. Covid-19 saai behoorlik amok in die Oos-Kaap. Daar is reeds meer as 65 000­­ gevalle van Covid-19 in die provinsie. Lede van die Suid-Afrikaanse Nasionale Weermag se mediese span het onlangs in die Oos-Kaap geland om broodnodige mediese bystand te verleen.