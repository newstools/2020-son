DIE Wes-Kaapse minister van gesondheid, dr. Noma­french Mbombo, was gisteroggend geskok oor wat sy tydens ’n Covid-19-veldtog gesien het. Mbombo, asook die provinsiale minister van kuns en sport, Anroux Marais, en die DA-LPP, Ricardo Mackenzie, het in Heinz Park, Mitchells Plain, maskers uitgedeel. Hulle het ook mense aangemoedig om hul gedrag te verander om die verspreiding van die corona-virus te verhoed. Mbombo sê sy was geskok om te sien dat die meeste van die inwoners nie ’n masker dra nie. Nog groter was haar skok toe sy sien hoe vullis op ’n stuk oop veld in die area rondlê. Sy het sommer in haar spore omgedraai. Amara Souls, ’n Inwoner, het aan Son gesê dis geen skok vir haar dat min mense in Heinz Park ’n masker dra nie. Souls, ’n lid van die plaas­like Walking Bus-veldtog, sê die uitdagings hier is eindeloos. “Die meeste mense hier het nie werk nie. Baie van hulle skarrel. Hulle krap in ander mense se vullisdromme en hul kinders krap saam met hulle. “Die youngsters hierso het geen hoop in die lewe nie. Hulle breek in by ander mense se huise en steel hul goed. “Ons lewe hier onder patetiese omstandighede, om die waarheid te sê. Dreine loop al weke oor sonder dat dit reggemaak word. “Daar is oral vullis, want sommige mense het nie eens vullisdromme nie. “Daar is vullisverwydering, maar dis nie genoeg nie, want die inwoners het oor die afgelope 30 jaar vermeerder. “Ek woon al meer as 20 jaar hier, maar die plek lyk nou erger as ooit tevore.” Opsie Mbombo het vroeër inwoners aangemoedig en gesê hulle moet altyd verseker dat hulle hul masker dra en hul hande was. Sy het gesê: “Die kwessie van Covid-19 begin nie by die kliniek of hospitaal nie. “Die kliniek is die laaste opsie nadat alles probeer is. Vergeet van die syfers… daar is baie mense wat nog nie getoets is nie, mense wat dalk nie simptome het nie. Ongelukkig kan die regering jou nie polisieer om te verseker dat jy jou hande by die huis was nie. “Die regering kan ook nie by jou huis wees om te verseker dat jy jou oppervlakke daar reinig nie. “Dis tyd vir ’n gedragsverandering om die verspreiding van Covid-19 te verhoed,” het sy beklemtoon.