NET SO meer as 1%. Dít is die aantal bevestigde gevalle van Covid-19 wat gevangenes in die land betrek. Die DKD het aantygings ontken dat hy nie inmates teen die dodelike virus beskerm nie. Dit kom nadat sommige gevangenes by die St. Albans-gevangenis in die Baai gemoan het daar word nie maskers en saniter aan hulle verskaf nie. Die DKD-woordvoerder Logan Maistry sê die departement gaan voort om sy Covid-19-rampbestuur-reaksie-strategie te implementeer om die verwoesting van die pandemie in ál sy 243 korrektiewe sentrums in die land te versag. Nóg 84 gevalle is vandeesweek aangemeld. Daarvan is 31 in die Oos-Kaap en 5 in die Wes-Kaap aangeteken. In totaal is daar tot dusver meer as 3 907 gevalle landwyd by korrektiewe dienste aangeteken waarvan 2 460 amptenare en gevangenes herstel het. Maistry meen daar is ook fake news wat reggestel moet word. “Sommige organisasies wat beweer dat hulle gevangenes verteenwoordig, het ongelukkig Covid-19-sake in ons sentrums oordryf,” sê Maistry. Hy sê dié organisasies doen dit glo in ’n poging om gevangenes aan te hits. “Ons neem maatreëls om dit aan te pak. “Met betrekking tot sulke beplande instellings, het die meeste gevangenes hierdie agenda geïgnoreer omdat hulle vertroud is met die voorkomende maatreëls in ál ons sentrums.” Hy sê die departement het ook vordering gemaak om laerisiko-gevangenes op parool te plaas. Dís ingevolge die parool­bedeling wat deur die president aangekondig is. “Tot dusver het ons altesaam 6 128 gevangenes vrygelaat,” sê Maistry. “Dit vereis ’n noukeurige proses wat bemiddeling van slagoffers en oortreders behels en die neem van DNS-monsters deur die Suid-Afrikaanse Polisiediens. “Die gevangenes wat vrygelaat word, is diegene wat die toepaslike rehabilitasieprogramme ondergaan het om hul gedrag reg te stel.”