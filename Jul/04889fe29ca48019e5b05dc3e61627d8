BITTERSOET. Só beskryf die Highlanders se skrumskakel en kaptein, Aaron Smith, die moontlikheid dat hy nooit weer die geleentheid gaan kry om teen Suid-Afrikaanse Superrugbyspanne te speel nie. New Zealand Rugby het mos laas week aangekondig hy wil vanaf 2021 sy eie kompetisie aanbied – sonder spanne van Suid-Afrika en Argentinië. Die Kiwi’s wil ook plek maak vir ’n span van die Suidsee-Eilande en net twee Australiese spanne. Smith is luidens stuff.co.nzte vinde vir speelkans teen die Suidsee-Eilanders. Hy glo Nieu-Seeland skuld lande soos Fidji, Samoa en Tonga vir die talent wat deur die All Blacks opgeraap word. Smith het gesê: “Ek kom maar van ’n klein dorpie en om die leeus en olifante en ’n mooi land soos Suid-Afrika te kon sien, is iets anders – nie dat ons nie ook in ’n mooi land woon nie. “Om soontoe te kon toer, was goed vir hegte bande bou en al was ek al verskeie kere daar, bly dit spesiaal. “Jy speel in groot stadions, met ’n droë bal en op die regte tyd van die dag – die wedstryd is klaar net voordat dit donker raak.”