RAHEEM Sterling reken die 2019-’20-veldtog is sy beste seisoen by Manchester City. Dis nadat die striker van Engeland sy derde driekuns van die seisoen behaal het. Dit was Saterdag in City se sege van 5-0 oor Brighton & Hove Albion in die American Express Stadium. Gabriel Jesus en Bernardo Silva het ook sukses behaal vir City. Dit is Sterling se 27ste doel in alle kompetisies, waarvan 17 doele in die Engelse Premier­liga was. Hy het nou ses hat tricks in sy loopbaan aangeteken. Net Harry Kane (9) en Sergio Agüero (7) het meer hat tricks as Sterling sedert hy hom in die 2015-’16-seisoen by City aangesluit het. “My spanmaats verdien baie krediet omdat hulle dit vir my moontlik maak,” loof die 25-jarige Sterling. “Dis nie asof ek op die veld stap en sê vandag wil ek soveel doele of wat ook al kry nie ... Nee! Dit gebeur net op die dag. “Dis ’n spanpoging en ek moet ook my spanmaats krediet gee. “Maar kyk, dis altyd nice vir enige striker om doele te kry. Ek geniet my beste seisoen tot dusver.” – AP