DIE Wêreldgesondheidsorganisasie (WGO) het nou beken daar het bewyse uitgekom dat die corona-virus deur klein deeltjies in die lug versprei kan word. Die navorsing sluit nie verspreiding deur die lug uit waar groepe mense in geslote of swak geventileerde geboue of vertrekke vergader nie. Die BBC berig indien dié navorsing gestaaf kan word, sal dit die riglyne vir binnenshuise vertrekke raak. In ’n ope brief deur 200 wetenskaplikes aan die WGO, stel hulle dit dat die WGO verspreiding deur die lug onderskat. Die WGO het tot dusver daarby volstaan dat die virus deur klein spoegdruppels versprei wanneer mense hoes of nies. Debat “Ons wil hê die WGO moet die nuwe bewyse erken,” sê Jose Jimenez, ’n chemikus aan die universiteit van Colorado in Amerika. Hy het gou bygevoeg dat dit nie ’n aanval op die WGO is nie, maar eerder ’n wetenskaplike debat waarvan lede van die publiek moet kennis neem sodat hulle meer versigtig kan wees. Prof. Benjamin Cowling van die Hongkong Universiteit het sy stem hierby gevoeg en sê die bevindinge het belangrike gevolge. Dit hou ook gevolge in vir mediese werkers, wat gespesialiseerde maskers sal moet dra – iets waaraan daar tans wêreldwyd ’n tekort is. – BBC News