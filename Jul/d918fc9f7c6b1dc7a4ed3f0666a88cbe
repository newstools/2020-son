EEN van die Northern Areas Football Association (Nafa) se beste spelers, Brandon “Madiba” Johnson, sê hy wil graag soveel jong spelers as moontlik inspireer, veral in Helenvale. Johnson (31) is gebore in Helenvale en het sy sokker daar begin speel, maar hy het meeste van sy sukses by ander klubs behaal. Dié seisoen het hy teruggekeer na waar alles begin het, nie net om Helenvale weer in ’n gevaar te omskep nie, maar ook om die jong spelers te help. Johnson het by Ebenezer die Paastoernooi gewen en by Glenville twee Nafa Premierliga-titels en twee Uitklopbekers. In 2018 het hy met West Lake die ligatitel en ’n MTN 8-titel gewen. So, oor plaaslike sukses kan jy Madiba – soos almal hom op die veld roep, glo omdat hy so donker is – niks vertel nie. Johnson word gesien as ’n rolmodel by elke klub wat hy gespeel het en vertel dit het harde werk gekos. “Ek het sonder ’n vaderfiguur grootgeword en my ma moes alles vir my doen,” vertel hy. “Sy was streng en tot vandag toe is ek dankbaar daarvoor. Ek voel dit is ook hoekom ek so suksesvol was op die sokkerveld.” Volgens Johnson is daar baie talent in die Northerns, maar van die jong mense ontbreek daardie leiding van ouers. Hy sê: “Die Baai het ’n oorvloed van talent, maar die spelers word deur die lekker lifestyle oorgeneem en daarom voel ek soms ons ouers moet streng wees.” Hoewel Johnson al alles gewen het, sê hy solank sy liggaam nog goed voel, sal hy speel en probeer wen. “Ek is ’n wenner en sal by elke klub probeer om my beste te gee,” verseker hy. “Dit is waarom ek weer by Helenvale is, maar ook om terug te gee aan die gemeenskap en die spelers hier. “Ek het baie ervaring en wil dit oordra aan die spelers.” Sy huidige afrigter, Eldridge Matsimella sê hy het Johnson teruggebring om hom te help om die spelers te inspireer en die klub te bou. Matsimella sê: “Vir baie jare is van Helenvale se beste spelers altyd weg na ander klubs en daarom het ons Johnson teruggebring. “Hy het steeds ’n paar seisoene in hom en kan help om die klub terug te vat na waar dit hoort.” Hy sê Johnson is waardevol danksy al sy ervaring en help nou met die afrigting van die jonger spelers. Hy bestempel Johnson as een van die beste middelveldspelers wat Nafa ooit gesien en reken die huidige groep spelers kan baie by hom leer.