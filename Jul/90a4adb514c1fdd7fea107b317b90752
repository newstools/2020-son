DIE Highlanders het ’n dubbele dosis goeie nuus ontvang voor Sondag se Superrugby Aotearoa-kragmeting met die Chiefs in Hamilton. Die losskakel Josh Ioane sal sy eerste verskyning in die kompetisie maak ná ’n frustrerende liesbesering. Die taai flank Dillon Hunt het van ’n oogbesering herstel wat hy laas week teen die Hurricanes opgedoen het. Hunt het Dinsdag volstoom aan die Highlanders se oefensessie deelgeneem. Mark Hammett, hulpafrigter van die Highlanders, het gister aan stuff.co.nz gesê: “Dillon het vandag geoefen en sal beskikbaar wees. Josh Ioane het ook geoefen en is ook beskikbaar.” Hammet het bygevoeg dat Ioane twee weke gelede terug was op die oefenveld, maar dat dit sy liesbesering vererger het. Hierdie was dus sy eerste oefensessie.” Dié paar sal dringend nodig wees teen ’n Chiefs-span wat desperaat sal wees om sy eerste oorwinning te behaal. Die nuus is egter nie so goed vir die skrumskakel Kayne Hammington nie. Hy het sy hand gebreek in die nederlaag teen die Hurri­canes en sal die res van die kompetisie misloop. Die agterspeler Ngatu­ngane Punivai sal waarskynlik ’n tweede wedstryd misloop as gevolg van harsingskudding. Die Highlanders moet nou besluit of hulle Mitch Hunt gaan behou in die nr. 10-trui, waar hy goed vertoon het, en Ioane van die bank af gaan aanwend. Ioane en Hunt sou onderskeidelik die nr. 10- en nr. 15-trui gedra het voordat Ioane sy lies beseer het in die aanloop tot die eerste wedstryd van Superrugby Aotearoa. Ioane kan ook op binnesenter oorweeg word.