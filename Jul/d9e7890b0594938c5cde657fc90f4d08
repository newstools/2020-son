IN DIE gange van die Primêre Skool Uitsig word Hermanus Mouwers as ’n held beskryf. Sy passie vir onderrig hardloop deur sy are en kan duidelik in sy glinsterende oë gesien word soos hy oor die leerders, onderwysers en die breë gemeenskap van Uitsig op die Kaapse Vlakte praat. Mouwers het Dinsdag ná 43 jaar in die onderwys – 23 voor die swartbord en 20 as hoof van die skool – uitgetree. Die 65-jarige Mouwers was nie net ’n skoolhoof nie, hy was vir jonk en oud ’n pa, vriend en Samaritaan. Mouwers is oorspronklik van Louisvale. Nadat hy Kaapstad toe getrek en verder studeer het, het hy in 1977 as onderwyser by Uitsig Primêr begin werk. Hy het ook in die gebied gewoon, met die mense kennis gemaak en besluit hier wil hy ’n verskil maak. “Ek kom uit armoede, maar dit wat ek hier gesien het, is heeltemal iets anders. Verander “Mense wat te trots is om te erken hulle sukkel, mense wat nie bereid is om iets te doen aan die saak nie en wag vir die government om te supply. “Ek wou daardie gesindheid verander. “Armoede is nie ’n skande nie, dis ’n stepping stone. Jy kan van daar begin en doen wat jy wil,” meen Mouwers. Die hoof sê hy sien homself nie as ’n held nie, maar om dit te hoor, laat hom tog goed voel. “My ma was nooit in ’n skool nie, maar sy het altyd vir my gesê: ‘Jy gaan eendag ver kom in die lewe.’ “Dit is omdat ek altyd die leeswerk vir haar moes doen, al is dit ’n resep of breipatroon. “My beginsel en siening in die lewe was altyd ’n mens is ’n mens deur ’n mens. Dit het ek altyd toegepas, by die skool en in die gemeenskap.” Moeite Mouwers het homself sommer lekker tuisgemaak in die gemeenskap. “Ek het my bes gedoen om armoede, probleme en vele ander uitdagings wat mense gehad het, aan te spreek. Soveel so dat hierdie mense nie glo ek kan aftree nie. Ek mág nie aftree nie,” vertel hy met ’n glimlag. Vir hom was tuisbesoek belangrik. “Ek het moeite gemaak om by ’n huis uit te kom waar daar probleme is. Dit was om mense beter te verstaan en hulle te help,” sê hy. Sy grootste ding is dat almal kan leer. “Dit maak nie saak wat jy kan of nie kan doen nie, almal het goeie eienskappe. Ons moet dit dan saamvoeg en in ’n span werk, dan sal ons die resultate sien.” Mouwers sê verder hy sal altyd betrokke wees in die gemeenskap, al is hy nie meer die skoolhoof nie. “Ek is deel van die gemeenskap en sê dankie aan hulle vir die onder­steuning oor al die jare.” Mouwers sê hy gaan nou sy retirement geniet en as ’n pensioenaris beteken dit nie hy sal sy rug op die onderwys keer nie. “Dit is deel van my. Dit sal altyd so wees,” benadruk Mouwers. 