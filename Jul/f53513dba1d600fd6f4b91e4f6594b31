DIE spanne in die Premier­liga (PSL) en Nasionale Eerste Liga (NFD) het almal ’n nuwe tuisveld waar hulle hul oorblywende wedstryde vir die seisoen sal moet voltooi. Al is daar reeds besluit dat die seisoen in Gauteng voltooi sal word, het die PSL gister ’n trekking gehou om elke span se tuisveld te bepaal. Twee spanne gaan nou ’n stadion as tuisveld deel. Ongelukkig deel die twee Wes-Kaapse PSL-verteenwoordigers, Cape Town City en Stellenbosch FC, nie ’n stadion nie. Die Citizens se nuwe tuisveld is Loftus, terwyl Stellies hul tuiswedstryde in die Tuks-stadion sal speel. In die NFD gaan Ajax Cape Town die Rand-stadion sy tuiste noem terwyl Cape Umoya United die Tuks-rugbystadion sal gebruik. Daar is nog nie datums en wedstryde bekend gemaak nie, maar Fhatuwani Mpfuni, PSL-woordvoerder, sê dit sal moontlik vandag aangekondig word. “Almal is natuurlik gretig om die datums te hê, maar omdat twee spanne ’n sta­dion deel, wil ons net seker maak daar is geen haakplekke nie. “So, ons maak net dubbel seker oor die wedstryde en datums en daarom sal dit dus hopelik later vandag bekend gemaak word,” voeg Mpfuni by. Die PSL beoog om teen 5 September klaar te wees met die oorblywende wedstryde, aldus Mpfuni. Hy noem ook hulle sal dit oorweeg om wedstryde kort ná mekaar te speel. Vrygestel “Ons kan natuurlik nou wedstryde sien wat twee dae ná mekaar gespeel word, en daarom is dit belangrik om seker te maak die fixtures verloop seepglad vir almal.” Hy voeg by as die fixtures nie vandag bekend gemaak word nie, sal dit wel môre aangekondig word. Steve Barker, afrigter van Stellenbosch, sê hy is heel tevrede met sy klub se nuwe tuisveld. “Ek is gelukkig. Ons het ’n hele paar personeellede wat in een of ander stadium by Tuks gewerk het. “So, ek voel dit is ’n goeie stadion vir ’n klub soos ons s’n. “Ek is ook tevrede met die oefenveld daar wat heel naby aan ons hotel is, so ek verwag geen probleme nie,” voeg Barker by. Stellies is tans in die 11de plek, met Cape Town City net bo hulle op die punteleer. Albei spanne moet nog hul PSL-status verseker vir volgende seisoen.