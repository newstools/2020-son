DIE Afrikaanse sanger, Wynand Breedt, se familie sukkel nog om te begryp hoe iemand hom laas week koelbloedig op sy plaas buite Worcester kon doodskiet. Breedt se ma, Beulah, en sy susters, Lynette Brown en Christelle Human, sê aan News24 hulle is ’n baie hegte familie en dat daar nou ’n leemte is. Breedt (45) is laas Vrydagaand om 22:30 met ’n skietwond aan sy bors op sy plaas gevind. "Dis daagliks 'n stryd om te verstaan hoekom Wynand so wreed moes sterf," sê Human. "Daar is geen woorde om te beskryf hoe seer ons is nie. Hy was baie spesiaal vir ons en sal altyd wees. Hy was en sal altyd 'n celeb in ons oë wees." Volgens Thomas van Dalen, AfriForum se hoof van gemeenskapsveiligheid in die Wes-Kaap, is geen eiendom van die plaas verwyder nie. Hy het verlede week gesê Breedt en sy lewensmaat, John Sinclaire, was uit en dat Breedt na bewering deur ’n onbekende aanvaller geskiet is toe hulle die aand weer na die plaas terugkeer het. Die motief vir die moord is nog nie vasgestel nie. Kapt. Tobela Dyasi, 'n polisiewoordvoerder, sê niemand is nog gearresteer nie. - News24