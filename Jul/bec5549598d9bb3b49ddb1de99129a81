DIE Covid-19-pandemie het Media24 ook hard getref met die maatskappy wat oorweeg om publikasies te sluit, uitgawes van publikasies te verminder en 'n groter fokus op digitaal te plaas. Ook Son is geraak met die Son in die Oos-Kaap en Son op Sondag wat sluiting in die gesig staar. Ishmet Davidson, uitvoerende hoof van Media24, het tydens ‘n live aanlynsessie met die personeel gesê die ingrypings raak na verwagting 510 personeellede uit ’n personeeltal van 2 971 - oorwegend in die drukmedia- en verspreidingsafdelings. Onder die ander publikasies wat moontlik sal sluit is Move, Men’s Health, Women’s Health, Bicycling, Runner’s World en vier gemeenskapskoerante in Kwa-Zulu-Natal. Davidson sê: “Van die begindae van die pandemie was daar twee prioriteite. Die gesondheid en veiligheid van ons mense en om ons besigheid aan die gang te hou. “Maar die pandemie het die voorafbestaande strukturele langtermyn-inkrimping van drukmedia verhaas, met ’n vernietigende uitwerking op ons eie, reeds kwesbare drukmediabedrywighede. Ons sirkulasie- en advertensie-inkomste het sedert April skerp gedaal.” Die redaksionele produksie van sekere tydskrifte sal ook uitgekontrakteer word. Dit sluit in Fairlady, SARIE, SA Hunter/Jagter, True Love, tuis | home, Weg! | go! en Weg! Ry & Sleep | go! Drive & Camp, asook Kuier. Intussen sal Noordkaap en Kalahari Bulletin nou die Noordkaap Bulletin word en Kroonnuus en Vrystaat Nuus weer Vrystaat Kroonnuus word. Die Theewaterskloof Gazette sal by Hermanus Times ingelyf word. Davidson sê: “Ons is ten volle daartoe verbind om hierdie hoogs sensitiewe konsultasies met deernis te bestuur, terwyl ons ook die wetlik voorgeskrewe proses volg.” 