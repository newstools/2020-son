BRANDON “B” Peterson, doelwagter van Wits, sê sy fokus en sy toewyding is steeds by Gavin Hunt (coach) se sterbelaaide span. Só is dit al het Wits sy status onlangs aan die Eerste Liga-klub Tsha­khuma Tsha Madzivhandila (TTM) verkoop. Die sesde geplaaste Wits (38 punte) staan nog ’n buitekans om die Premierliga-titel onder die voor­loper, Kaizer Chiefs (48), se neus weg te raap. Maar dan sal die Clever Boys ál hul wedstryde moet wen én hoop Chiefs en ander aanspraakmakers soos Mamelodi Sundowns (44), SuperSport United, Orlando Pirates (albei 40) en Maritzburg United (39) maak droog in die wedloop om die ligatitel. Volgens Peterson was dit wel ’n skok toe die Clever Boys laas maand aankondig hulle het die franschise verkoop. “Toe ek die nuus te hore kom, was die klub reeds verkoop,” verduidelik Peterson. “Dis ook nie asof ek enige iets aan die saak kon doen nie. Maar dit het ’n man nogal onkant betrap! “Dis maar deel van die lewe en van sokker, waar dinge baie gou kan verander. Wits kan verseker wees ek is nog gefokus en toegewyd aan die klub. “Ek moet ook my kontrak nakom en professioneel wees oor die situasie,” voeg die boorling van Elsies­rivier by. Die 25-jarige Kapenaar het gebieg daar heers nog onsekerheid oor waar hy volgende seisoen sal speel. Talle van Wits se spelers word verbind met ander PSL-klubs omdat die meeste van hulle nie kans sien om saam met TTM na Limpopo te re­locate nie. Peterson skimp as sy voormalige Ajax Cape Town-span promosie terug na die PSL wen, kan dit ook ’n opsie wees. “Dis waarom dit belangrik is dat jy nie jou brûe verbrand nie,” vertel hy. “Jy weet nooit wat kan gebeur nie. Ek is ook nie seker of ek na Thohoyandou sal verhuis nie. My vrou verwag binnekort ons tweede baba. Boonop is ons reeds gesettle hier in Johannesburg. Vir eers is my fokus net op die span se vooruitsigte en ek wil nie te ver in die toekoms dwaal nie,” aldus Peterson.