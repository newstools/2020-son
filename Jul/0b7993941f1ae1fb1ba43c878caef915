’N VOLLE 11 families soek antwoorde ná die uitbreking van die corona-virus by die Huis Ebenhaeser-ouetehuis in Cloetesville. Die families beweer die ouetehuis het hulle in die duister gehou en die pandemie nie reg hanteer nie. Altesaam 11 bejaardes in die ouetehuis het aan die virus gesterf. Die dogter van ’n oom (69) wat die afgelope jaar in die ouetehuis gewoon het, sê: “My pa het ’n nat hoesie ontwikkel en later asemhalingsprobleme ondervind. “Hulle het hom hospitaal toe gestuur sonder om ons in te lig waarom. “Die tweede dag in die hospitaal wou ons weet wat hom makeer. Eerlik “Die hospitaal het ons verwys na die ouetehuis, wat ons toe eers ingelig het my pa het die virus opgedoen. Hy is ná drie dae in die hospitaal oorlede. “Die personeel by die ouetehuis was nie vanuit die staanspoor eerlik en reguit met ons nie. “As hulle ons ingelig het van die Covid-19-uitbreking by die ouetehuis, sou ons dit seker makliker hanteer het.” ’n Familie van Stellenbosch kla hulle ook is in die duister gehou is. ’n Familielid sê: “Ons is ingelig my tante rus ’n bietjie en dat sy goed doen en gesond is. “Die volgende dag toe ons bel om te luister hoe dit gaan, is ons ingelig sy het die aand afgesterf.” Die familie soek nou antwoorde oor hulle na bewering nie ingelig is oor hul tante se werklike situasie nie. Die bestuurder, Ciunza Valdaise, ontken dat die bejaardes se familie nie in kennis gestel is van hul familielede wat positief getoets is vir Covid-19 nie. Beheer Hy bevestig 11 mense daar is aan Covid-19 dood. Valdaise sê: “Dis almal bejaardes wat onderliggende siektes gehad het. “Alles is nou onder beheer. Ons het op die oomblik net vier positiewe gevalle van Covid-19. “Daar is nog 12 pasiënte wat vir hul uitslae wag. “Die ander pasiënte se tyd in afsondering is amper klaar.”