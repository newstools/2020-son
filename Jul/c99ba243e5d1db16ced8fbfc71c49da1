ROBERTSON. – Die gemeenskap van die Langeberg-munisipaliteit is geruk deur die skielike dood van sy mayor, Henry Jansen. Jansen het Dinsdagmiddag gesterf. Hy is sowat ’n week gelede by die Mediclinic Worces­ter opgeneem waar hy positief getoets is vir Covid-19. Leier Die munisipale bestuurder, Soyisile Mokweni, het aan Son bevestig Jansen het sy stryd teen Covid-19 verloor. Jansen, wat Dinsdagmiddag by die hospitaal gesterf het, was vir ’n week in die hospitaal se waakeenheid. Mokweni het Jansen beskryf as ’n goeie leier en sy heengaan laat ’n groot leemte by die munisipaliteit. “Hy het geleef vir sy mense en was passievol. “Hy was ook baie in sy noppies oor ál die uitstekende administrasie en achievements wat bereik is,” het Mokweni gesê. Jansen is in 2016 as die uitvoerende burgemeester aangestel. Voordat hy die mayor van die streek geword het, was hy die onderburgemeester by die Kaapse Wynland-munisipaliteit. In die sosiale media het mense hul medelye teenoor die familie uitgespreek. “Sy skielike dood het ons gemeenskap bitter getref,” lui ’n boodskap. “Dit is nog só onwerklik. Mnr. Jansen het ’n goeie voorbeeld vir sy medemens gestel en ’n mens kon hom deur ’n ring trek,” lees nóg ’n boodskap. Raadslid Theodore van der Merwe het Jansen as ’n mensemens beskryf. Van der Merwe sê Jansen het ’n oopdeur-beleid gehad. “Hy was altyd bereid om met die opposisie te praat en het altyd na oplossings gesoek,” het Van der Merwe vertel. Raadslid Samuel du Plessis het ook met groot lof van Jansen gepraat. “In dié tyd spreek ek my medelye teenoor sy vrou en familie uit,” het hy laat hoor. Nog voor Jansen se dood het hy aan Son gesê waar hy vandaan kom. Politiek Jansen het op die plaas Retreat grootgeword. Hy het ook op die plaas gewerk, waar hy later by politiek betrokke geraak het. Jansen het daai tyd ook aan Son gesê hoe hard hy tussen die mense van die plaasgemeenskappe gewerk het. Hy het in baie verkiesings as wykskandidaat vir die DA gestaan. Jansen het toe onderburgemeester van die Kaapse Wynland-munisipaliteit geword. Hy het ook aan Son gesê, nadat hy verkies is, moes hy sy plaashuis ontruim nadat die betrokke plaasboer hom kennis gegee het. “Ek was toe genoodsaak om ’n huis in die dorp te kom koop,” was Jansen se woorde aan Son. Jansen se dogter, Dora Prins, sê haar pappa het altyd daarvan gedroom om eendag die burgemeester van die streek te word. Prins sê haar derra was inderdaad ’n familieman. “Hy het gelewe vir my ma, ons kinders, kleinkinders en agterkleinkinders. “Ons gaan hom verskriklik baie mis. “Pappa was baie nederig, maar groothartig en het sy gemeenskap met hart en siel gedien,” vertel Prins met groot hartseer. Beroep Jansen sal onthou word as ’n leier en ’n hardwerkende man vir sy familie en die breë gemeenskap. Mokweni het ’n beroep op die gemeenskap gedoen om die lockdown-maatreëls asseblief na te kom.