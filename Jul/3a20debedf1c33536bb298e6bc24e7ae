DIE polisie in Engeland moes nege mense buitekant Anfield in hegtenis neem en vier by Elland Road. Dis verstaanbaar, want dis waar die vreugdevure steeds hoog brand nadat Liverpool en Leeds onderskeidelik die Premierliga en Championship Liga gewen het – Leeds is ook terug in die EPL. Maar dit daar gelaat ... die geveg en geskarrel vir die laaste twee Champions League-posisies­ is waar die aandag nou gefokus is. Dít volg nadat die hof van arbitrasie vir sport Manchester City vrygespreek het van enige oortredings van die Fair Play-reëls. Dit beteken dat drie spanne – Manchester United, Chelsea (albei 63 punte) en Leicester City (62) – dit uitveg vir die laaste twee plekke. Daar is verskeie permu­tasies wat Europese kwalifikasie vir die trio kan ver­seker – maar die waarheid is dat elkeen van die drie spanne se lot in hul eie hande is. United pak Leicester, terwyl Chelsea die hard­nekkige Wolves-span van Nuno Espírito Santo (manager) by Stamford Bridge verwelkom. United sal nie te veel uitgewaai wees dat Leicester in sy tuiste, die King Power Stadium, speel nie. Dis mos nie juis asof daar regtig enige voordeel met die tuisskare is nie. Dis waarom Ole Gunnar Sol­skjær die gunsteling is om sy Champions League-plek te verseker, met Chelsea wat ook te goed is vir Wolves. Wat die geveg onderaan die leer betref, lyk dit asof Aston Villa David Moyes­ se West Ham United kan afslag in die battle tussen dié spanne. As Villa vir West Ham Sondag op Villa Park klop, sal hy sy Premierliga-status vir volgende seisoen verseker. Met Norwich City en Bournemouth wat reeds af is na die Championship, is daar darem nog effe hoop vir Watford City (34 punte). Dié span het egter ’n groter doeleverskil van minus een teenoor Villa. Watford sal die maksimum punte teen Arsenal moet probeer insamel en hoop Villa verloor – om sy status te behou. As daar enige tiebreakers opduik, sal faktore soos doele vir, doele teen, punte gewen in head-to-heads en away goals in head-to-heads in aanmerking kom.