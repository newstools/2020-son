STEENBERG United se coach, Theo Hempe, erken hy moes moeilike maar eerlike besluite neem. Dit volg nadat Hempe sewe van sy oortollige spelers van hul kontrakte vrygestel het. Hulle is Tebogo Rahlogo, Andile Nkosi, Simphiwe Lumkwana, Sphamandla Qayiya, Siyambonga Madikane, Vuyolwethu Dinge en Chileshe Kangwa. “Kyk, ons verstaan beslis die situasie waarin sokker en die wêreld hom tans bevind,” verduidelik Hempe. “Die tye waarin ons nou is, dwing ons om sulke besluite te neem om die klub viable te hou. “Dit was ’n harde maar eerlike besluit. Dit gaan alles oor die span.” Hempe en sy Eerste Liga-span maak tans gereed om die seisoen te hervat. Dit begin die eerste week van Augustus soos die Suid-Afrikaanse Sokkervereniging aangedui het. Die 16 spanne in die Eerste Liga, tesame met die 16 PSL-spanne, gaan die seisoen oor twee weke hervat in ’n bio-bubble setup in Gauteng. Volgens Hempe gaan dit beslis interessant wees om die seisoen te hervat. “Daar is só baie dinge wat nog onduidelik is, maar ons sal moet doen wat van ons as klubs coaches en spelers verwag word.” Steenberg, wat die 8ste posisie beklee met 34 punte ná 24 wedstryde, gee tans goeie rekenskap van homself in sy debuutseisoen in die graveyard-liga. Boonop staan die span van die suidelike voorstede ook nog ’n buitekans om die promosie/relegasie-uitspeelreeks te haal. Maar dan móét Hempe-hulle al hul wedstryde wen en duim vashou dat spanne soos Uthongathi (40), Tshakhuma Tsha Madzivhandila (38), JDR Stars (37), Free State Stars (35) en die Universiteit van Pretoria (34) uit die bus val om dit vir hulle moontlik te maak.