HOOFREGTER Mogoeng Mogoeng het aanbeveel dat 'n tribunaal saamgestel word om klagte van "growwe wangedrag" teen die Wes-Kaapse regterpresident, John Hlophe, te ondersoek. Die klagte is in Januarie deur Hlophe se adjunk, Patricia Goliath, gelê. Goliath beweer onder meer dat Hlophe beledigende taal teenoor haar gebruik het en pligte, wat vir haar pos bedoel is, aan 'n junior kollega gegee. Hlophe het ook na bewering 'n ander kollega aangerand. Mogoeng sê hy was verplig om die saak te oorweeg nadat die Judicial Conduct Committee (JCC) voorgestel het dat dit ondersoek word. Ná oorweging was Mogoeng tevrede dat die drie mees ernstigste klagte teen Hlophe 'n tribunaal regverdig. Hy beskryf die beweerde aanrandingsklag teen 'n ander regter as ongekend ernstig in regskringe en dat dit deeglik ondersoek moet word. Hy het alle teen-beweringe van Hlophe teen Goliath verwerp. - News24