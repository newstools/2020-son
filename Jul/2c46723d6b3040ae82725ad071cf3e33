IN ’N ope brief aan skoolhoofde en die WKOD het Sandra Jackson van die SGB Forum geskryf: “Hierdie brief dien om die betrokke geadresseerdes in kennis te stel dat daar nie op Maandag 6 Julie skool sal wees nie. “Dié besluit is op ’n gesamentlike skoolbeheerliggaamvergadering geneem.” Die skole wat nie hul deure gaan oopmaak nie, is as volg: 1) Hoërskool Macassar; 2) Hoërskool Zandvliet; 3) Macassar Primêre Skool; 4) Oklahoma Street Primêre Skool; 5) Marvin Park Primêre Skool; 6) Valsbaai Primêre Skool; en 7) St. Paul’s Primêre Skool. Dié drastiese besluit is geneem met die volgende wat in ag geneem is: Die drastiese styging in Covid-19-gevalle, meer leerdertalle wat die probleem gaan vererger en vrese oor onderwysers. Debbie Schäfer, provinsiale minister van onderwys, het gistermiddag in ’n persverklaring gesê: “Dit is nie moontlik om te voorspel wanneer die peak sal wees nie. Om leerders onbepaald weg te hou uit die skole is nie in hul belang nie.” Met beskik­bare mediese inligting is kinders die minste vatbaar vir die virus en hul simptome is lig. Daar is sterk ondersteuning vir die opening van skole vir ander grade. “Daar is ook talle ouers wat terug is by die werk en gevolglik moet hul kinders terug in die skool kom. “Die akademiese toekoms van leerders wat uit skole gehou word, word benadeel.” Die minister het haar ook sterk uitgespreek oor elemente wat ouers wil intimideer om kinders uit die skool te hou.