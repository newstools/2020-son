DAAR is ’n splinternuwe – maar ook baie bekende – gesig in die vyfde seisoen van Getroud Met Rugby. Theodore Jantjies, wat julle sal onthou as Xander Meintjies in 7de Laan, vertolk die rol van Jordan James, die Stryders-rugbyspan se nuwe fiksheidsafrigter. Jordan is pas terug van Nieu-Seeland, waar hy ’n tyd lank gewoon en werk het ná ’n tragiese gebeurtenis. Theodore sê hy is baie opgewonde oor dié rol: “Dis ’n rol wat ek nog nie op die verhoog of selfs op die skerm vertolk het nie. Dis heeltemal anders as waaraan ek gewoond is. Karakter “Jordan James is ’n 36-jarige kondisioneringsafrigter wat baie gefokus is op sy werk, baie pedanties en OCD. Jordan het Suid-Afrika verlaat nadat daar iets in sy lewe gebeur het. Dit was sy manier om weg te kom van die seer en te deal met die harde realiteit van wat gebeur het.” Theodore vertel ook dat sy karakter ’n liefdesverhouding met een van die vroue gaan aankoop. “Dit was vir my lekker om ná nege maande van geen acting voor die kameras weer opgeskerp te word en in daai patroon te kom van ’n karakter bou.” Soné Combrinck, uitvoerende vervaardiger, sê: “Getroud Met Rugby gaan oor die volgende­ paar maande vir kykers ’n roller-coaster ride bied. Verwag liefdesdriehoeke, interessante nuwe karakters, pragtige nuwe stel-ruimtes, gesondheidskwessies, en ’n troue of twee.”