TWEE gewapende rowers het hul Moses teëgekom toe hulle ‘n kerk wou beroof. Die twee is doodgeskiet kort nadat hulle ‘n kerk in Centurion binnegestorm en gemeentelede wou beroof het. Brig. Mathapelo Peters, ‘n polisiewoordvoerder, sê drie persone het die kerk in Wierda Park binnegestorm en kerkgangers van hul persoonlike besittings beroof. “Een van die gemeentelede het toe op die rowers begin skiet en twee van hulle binne die kerk noodlottig gewond.” Die derde persoon kon daarin slaag om in ‘n kar weg te kom. Peters sê: “Die pastoor van die kerk het ligte beserings opgedoen en is op die toneel behandel. Geen ander beserings is aangemeld nie.”