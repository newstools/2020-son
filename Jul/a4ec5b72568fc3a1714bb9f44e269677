LIONEL Messi (33) gaan sy loopbaan by Barcelona klaarmaak. Só sê die president van Barcelona, Josep Maria Bartomeu, op vrae of dié Argentynse sokkerster en veelmalige Ballon d’Or-wenner (vir speler van die jaar) dalk ’n ander heenkome soek. “Messi het gesê hy sal sy werk- en sokkerlewe by Barca afsluit,” het Bartomeu aan die Spaanse netwerk Movistar gesê nadat Barca Villarreal Sondag met 4-1 in La Liga geklop het. Uitgesproke Bartomeu sê: “Ek gaan nie die besonderhede uitstippel nie, want ons fokus op die kompetisie en onderhandel met baie spelers, maar Messi het aan ons gesê hy wil bly en daarom gaan ons hom nog baie langer geniet.” Messi, wat sy laaste kontrak in 2017 onderteken het, was die afgelope jaar baie uitgesproke oor die klub-hiërargie. Die radiostasie Cadena SER het Donderdag gesê hy is ontevrede met Barca se bestuur en hy wil die klub in 2021 verlaat. Die oorwinning oor Villarreal het Barca teruggeplaas in die titel-wedloop. Die La Liga-voorloper, Real Madrid, het ’n voorsprong van vier punte nadat hy Athletic Bilbao Sondag met 1-0 geklop het. Die VAR het Sergio Ramos se laat penalty toegeken. Moeg Daar was egter omstredenheid toe die VAR nie ’n penalty aan Bilbao toegeken het nie. Real se manager, Zinedine Zidane, sê hy is moeg daarvan dat sy span se wenlopie toegeskryf word aan beslissings buite hul beheer.