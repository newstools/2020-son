DRIE mense het verskeie beserings opgedoen in ’n botsing tussen ’n bakkie en ’n vragmotor langs die N1 naby Plattekloof. Paramedici en plaaslike nooddienste het Sondag om 16:40 op die toneel aangekom en die drie mense binne die bakkie gevind. Twee van hulle was ernstig beseer terwyl die ander een matige beserings opgedoen het. Plaaslike brand- en reddingsdienste moes reddingsgereedskap gebruik om een van die vasgekeerde insittendes te bevry. "Die insittendes is op die toneel behandel en later na onderskeidelik die Mediclinic in Panorama en die Tygerberg-hospitaal vervoer," het Werner Vermaak, woorvoerder van ER24 gesê. Die bestuurder van die vragmotor is nie beseer nie. Die presiese omstandighede rondom die botsing is nog nie bekend nie.