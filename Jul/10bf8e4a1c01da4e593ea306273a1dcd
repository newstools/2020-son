CHANTÉ Matthews (8) van Snake Park in Grabouw is Sondagmiddag doodgeskok toe sy met onwettige loshangende kragdrade in kontak gekom het. Sy het saam met haar maats in ’n veld gespeel toe die voorval gebeur het. Chanté, ’n gr. 2-leerder aan die Primêre Skool Pineview, is nie die eerste slagoffer wat weens hierdie onwettige kragkonneksies sterf nie. Son het reeds oor drie soortgelyke voorvalle berig. In een van die voorvalle het ’n seuntjie gesterf terwyl hy by die kleuterskool was. Volgens rdl. Margaret le Roux het die inwoners van Snake Park en Hillside met hierdie onwettige krag-konneksies begin toe Eskom verlede jaar hul krag afgesit het. Dis afgesit nadat ’n ondersoek aangedui het hierdie inwoners het nog nooit vir krag betaal nie, sê Le Roux. Sy verduidelik: “Die mense word in Hop-huise sonder elektrisiteit gesit en hulle moet dan jare lank sonder elektrisiteit klaarkom. “Hulle moet wag totdat elektrisiteit aan hulle verskaf word en dis hoe hierdie probleem ingesluip het.” Kragboksies Le Roux sê Chanté se lot is tragies en kon verhoed gewees het. Die raadslid voeg by: “Dis baie verkeerd wat met die klein dogtertjie gebeur het. “Daar moet aandag gegee word aan wat daartoe gelei het. “Die oproep van die mense was dat hulle ten minste met kragboksies gehelp word, maar hulle is nie hulp aangebied nie. “ ’n Volledige ondersoek moet gedoen word voordat daar na mense vinger gewys word. “En hier praat ons nie van die onwettige kragleiding van die een huis na die ander nie; ons praat van die hele agtergrond.” Le Roux sê Chanté se dood los ’n leemte in die gemeenskap, want sy was almal se kind. “Die gemeenskap is baie hartseer oor die voorval. “Hulle voel dat dit verhoed­ kon gewees het as die mense kragboksies gekry­ het en nie met onwettige kragleiding begin het nie.”