DIE inwoners van Mis­sionvale in die Baai sê hulle vrees al die reën, want dan is daar geblokte dreine en oorstroomde gruispaaie op hul brood. Mzimkhulu Lunguza (76) sê hy bly al sy hele lewe daar, maar hul wintersomstandighede is besig om hom onder te kry. “Die munisipaliteit het in 2018 ons modderige paaie met gruis begin opvul en ek het gedink dat dit die einde van ons troubles is. “Maar min het ek geweet dat die ergste op pad is. “Die reën laat ons strate oorvloei omdat daar nie behoorlike dreinering- en waterkanale is nie. Gumboots “As dit reën, moet my bakkie vir vier dae by my bure staan sodat die water voor my huis eers kan opdroog,” kla hy. Megan Pienaar (27) bly reg oorkant die “rivier” in hul straat. Sy sê wanneer dit reën, moet jy maar by die huis bly. “Ek moet gumboots dra om by die huis uit te kom om ’n bus te vat. “Selfs die karre sukkel, want die pad is vol water en gate. “Die water bly tot drie weke in die straat voordat dit vanself opdroog,” verduidelik Pienaar haar winter-penarie. Rosie Damons, die Nelson Mandelabaai-metro se mayco-lid vir paaie en vervoer, asook Queenie Pink, die waarnemende raadslid vir die gebied, het Woensdag die area besoek. Damons verduidelik: “Ons beskik oor ’n begroting om beskadigde en gruispaaie te herstel. “Die probleem is egter die supply chain management. Ons wag nou al drie maande vir tender-ID’s om uitgereik te word sodat kontrakteurs aangestel kan word.” Sy sê ’n padingenieur sal volgende week met die wyksraadslid vergader om te sien wat aan die toestand van die gruispaaie in die gemeenskap gedoen kan word. “Dan sal ons dit van daar vat,” voeg Damons by.