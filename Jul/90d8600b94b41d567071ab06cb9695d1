VALTTERI Bottas het gister ’n aksiebelaaide Oostenrykse Grand Prix gewen. Vier maande ná die geskeduleerde eerste wedren, wat weens die corona-virus-pandemie uitgestel is, was Mercedes se oorwinning alles behalwe wat te wagte was. Bottas se Mercedes-spanmaat en die huidige wêreldkampioen, Lewis Hamilton, het tweede geëindig, gevolg deur Charles Leclerc (Ferrari), Lando Norris (McLaren), Carlos Sainz jr. (McLaren) en Sergio Pérez (Racing Point). Norris het vir die eerste keer in sy loopbaan op die podium beland. Situasie Maar nadat Hamilton en Alexander Albon (Red Bull) albei met vyf sekondes gestraf is ná ’n ligte botsing kort voor die einde, is Leclerc tweede geplaas, Norris derde en Hamilton vierde. Dit het gelyk asof die wêreldkampioen se renmotor die vinnigste op die baan was. Die betrokkenheid van die veiligheidsmotors het die situasie net ’n bietjie interessanter gemaak. Dit het sake lewendig gemaak en die wedren het in ’n chaotiese laaste 16 rondes ontaard. Net 11 renjaers het die ren voltooi nadat nege, insluitend Max Verstappen, nie daarin kon slaag nie. Die aksie het plaasgevind nadat hulle ’n oomblik van stilte vir die stryd teen rassisme gehad het. Knie Voordat die wedren begin het, het ses van die renjaers, insluitend Verstappen en Leclerc, nie meegedoen aan die protesaksie teen rassisme nie. Hulle het nie op hul een knie neergesak nie.