IQRAAM Rayners reken hy sal die res van die seisoen moet uitsit nadat Stellenbosch FC hom vrygestel het. Die 24-jarige woelwater-striker het onlangs ’n voorkontrak met SuperSport United gesluit vir twee jaar met die opsie vir nóg twee. Dit beteken Rayners, laas seisoen se Gold­en Boot-wenner in die Eerste Liga, sal niks by sy vyf doele en agt assists vir Stellies kan byvoeg nie. Inteendeel, hy sal nou sy akkommodasie in die Noorde moet uitsorteer en probeer insettle. Rayners het uitgewys hy is reeds gefokus op volgende seisoen en hy het reeds doelwitte gestel. Die verwagting is dat die ower­hede van die Premiersokkerliga (PSL) binne die volgende paar weke die seisoen sal hervat, maar in ’n neutrale venue. Die Orlando-, Rand- en Lucas Moripe-stadion is reeds geïdentifiseer as potensiële neutrale venues om die PSL-seisoen af te handel. Ál die klubs kan moontlik hul wedstryde in van hierdie stadions speel. Volgens die voormalige Santos-striker wat wag op sy vlugbesonderhede van sy nuwe Matsatsantsa-klub, sien hy uit na dié nuwe uitdagings. “Ek sal lieg as ek sê ek is nie excited nie. Dis ’n nuwe chapter in my lewe en ek is gereed vir die dinge wat voorlê,” sê Rayners. “Ek wil Stellenbosch bedank vir sy ondersteuning in die vorige paar seisoene, maar dis tyd om aan te beweeg en op die toekoms te fokus.” Geskiedenis Rayners sê dit was nog altyd sy ambisie om by een van die groot PSL-klubs in die Noorde aan te sluit. “SuperSport is ’n groot klub met ’n ryk geskiedenis. “Hopelik kan ek waarde toevoeg tot die suksesvolle PSL-span. “Hulle is ’n gedugte span met baie jong talent. Ek verwag ek gaan goed inpas.”