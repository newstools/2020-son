UITSTEKENDE spanwerk tussen die eenheid teen bendes en ’n sekerheidsmaatskappy het gelei tot die vinnige inhegtenisneming van twee jong verdagtes en die terugvind van ’n gesteelde vuurwapen. Kapt. Sandra Janse van Rensburg, ’n polisiewoordvoerder, sê Sondag omstreeks 08:50 was die klaer en sy seun besig om in Algoa Park lemoene te verkoop. Twee verdagtes, gewapen met ’n vuurwapen en mes, het hulle genader en aangedring op geld en die sleutels van die klaer se voertuig. Janse van Rensburg sê terwyl die klaer en die verdagtes gestoei het, is die klaer in die bors en kop gewond. Volgens haar het die verdagtes in die klaer se wit Mazda-afleweringsvoertuig in die rigting van Algoa Park gevlug. Sy sê veiligheidswagte wat met ’n privaat sekerheidsvoertuig in die omgewing was, is van die rooftog ingelig. Vasgery Volgens Janse van Rensburg het dié voertuig die verdagtes agternagesit. Op die hoek van Whyteleaf-Drive en Portslade Road in Algoa Park het die booswigte beheer oor die voertuig verloor en in ’n grensmuur vasgery. Twee verdagtes (15 en 18 jaar oud) is in hegtenis geneem. Beslag is gelê op ’n .38-rewolwer. Volgens die woordvoerder is vasgestel die vuurwapen is in Januarie verlede jaar in Walmer as gesteel aangemeld. Die gesteel kontant en selfoon is teruggevind. Die slagoffer is vir mediese behandeling hospitaal toe geneem. Albei verdagtes word aangehou op klagte van poging tot moord, gewapende roof, motorkaping, die onwettige besit van ’n vuurwapen en ammunisie en die besit van vermoedelik gesteelde eiendom.