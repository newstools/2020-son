AS DIE Suid-Afrikaanse Rugbyunie (Saru) ernstig is oor die sukses van sy transformasieplan, sal hy seker maak daar is meer agente van kleur wat die welsyn van spelers verteenwoordig. Mark Alexander, die president van Saru, het laas week aan Son erken al het hulle groot vordering gemaak met die transformasie van spelers by laas jaar se World Cup in Japan, het sy organisasie gefaal om dieselfde geleenthede vir hoofafrigters, uitvoerende hoofde, hoëprestasiebestuurders en direkteure van rugby van die Superrugby-franchises te skep. Volgens Modise Sefume, een van die min swart spelersagente in Suid-Afrika, is daar ’n groot leemte as dit kom by die aantal agente van kleur wat professionele spelers in die reën­boognasie verteenwoordig. Sefume, wat ’n prokureur van beroep is, het sy mening uitgespreek in ’n artikel op 24.com. Hy skryf: “ ’n Mens kan eenvoudig nie die feit ignoreer dat daar uit 53 geakkrediteerde agente (vanaf 2019) slegs ’n fraksie agente van kleur is nie. “Daar is ook ’n groot verskil in die manier waarop sommige spelers vergoed word in teenstelling met ander. “Dit is iets waaroor SA Rugby veral bekommerd moet wees as hy werklik verbind is tot transformasie op alle vlakke.” Sefume glo dit moes lankal reeds ’n prioriteit gewees het vir Saru om ’n belegging in meer agente van kleur te maak. “Die belangrikheid hiervan kan nie onderskat word nie. “Swart agente kan meer swart spelers opspoor, wat uiteindelik lei tot ’n groter talentbasis vir ons afrigters, sowel as om ander transformasieprobleme in die sport op te los. “In die verlede het baie swart spelers se loopbaan langs die pad geval omdat die agent nie die speler se behoeftes of agtergrond verstaan ??het nie. “Daar is baie gevalle van spelers wat bankrot uitgetree het, hul kontrakte verloor het en in die beroepsera so min as R1 000 per game betaal is.” Hier praat Sefume van ’n speler soos die Springbok-senter Lionel Mapoe, wat ’n dekade gelede minder as R200 000 per jaar by die Vrystaat betaal is, terwyl sy wit eweknieë R1 miljoen-kontrakte gekry het. Hilton Lobberts het as 19-jarige ’n Springbok geword. Op 34-jarige ouderdom het hy niks meer oor van rugby nie. Hy het nie ’n graad verwerf of ander vaardighede aangeleer nie. “Daar moet nog ’n lang pad gestap word as loopbane van swart spelers wat soos Lobberts met soveel belofte begin, eindig soos wat hy gedoen het,” sê Sefume.