VANDAG is vir my ’n baie hartseer dag. Dis die laaste keer dat my gospel-rubriek op ’n Sondag sal verskyn. Maar die groot vreugde om die afgelope ses jaar die stories van ons geliefde gospelkunstenaars te kon vertel, kanselleer natuurlik die hartseer uit. Een ding weet ek vir seker – as jy die Here eerste stel in jou lewe, sal jy suksesvol wees in alles­ wat jy doen. Ons is nou in die piek van die Covid-19-pandemie en ons sou nooit gedink het dat dit ons lewe so sou beïnvloed nie. Dit het my tot stilstand geruk en ek het besef wat werklik belangrik is in my lewe. Tans pas ek my kosbare ouers in George op. Die Bybel sê eer jou vader en jou moeder sodat jou dae verleng mag word. Ek het in hierdie tyd ook kom besef hoe kort die lewe is en dat ons mekaar moet waardeer. Ons sien daagliks hoe families hul geliefdes aan die dood afstaan en dit breek my hart. Dan sê jy dankie vir die Here vir jou gesondheid, geleenthede en die groot genade van Hom. So ’n geleentheid het my onlangs te beurt geval toe ek genooi is om op Koortjies met Jonathan Rubain te verskyn. Dit was ’n ongelooflike ervaring. Net so ook my tyd die afgelope ses jaar met Son op Sondag. Kom ons druk deur dié moeilike tyd en hou vas aan onse geloof. Kom ons laat toe dat Hy ons vul met Sy vrede in onseker tye. Tot weersiens.