COVID-19 het Maandag die lewe van ‘n provinsiale minister geeis. Prof. Job Mokgoro, premier van die Noordwes, sê in ‘n verklaring dat dit met hartseer is om bekend te maak Gordon Kegakilwe, die LUR vir samewerkende regering, menslike nedersetting en tradisionele sake, Maandag na ‘n kort siekbed oorlede is. Kegakilwe is Sondag met pneumonia by die Vryburg-hospitaal opgeneem, waar hy dadelik op suurstof geplaas was. Mokgoro sê: “Daar is Maandagoggend besluit om hom na ‘n mediese-sentrum in Klerksdorp oor te plaas. “Kegakilwe is per ambulans van Vryburg na Klerksdorp vervoer. Met sy aankoms het hy ‘n hartaanval gehad en ten spyte van alle pogings kon die mediese personeel nie sy lewe red nie.” Mokgoro het namens die inwoners van die Noordwes sy medelye met die geliefdes van Kegakilwe betuig.