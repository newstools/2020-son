“JY KIES nie, húlle kies vir jou.” Só getuig Elton Ely, vermeende leier van die Terrible Josters-bende in Uitbr. 13, Belhar. Ely het gister in die getuiebank in die Kaapse hooggeregshof ingeskuif om te getuig oor sy tyd in die Polls­moor-gevangenis toe hy nog ’n minderjarige was. Ely is een van 12 vermeende lede van dié bende wat op 71 klagte teregstaan. Hy het getuig dat hy die skool vroeg verlaat en begin werk het. “Dinge het nie so goed gegaan by die huis nie,” sê hy verder. Hy het op taxi’s begin werk. “Ek het geld gemaak en kon my ma help en kon vir myself goed doen.” Hy het geruime tyd op die taxi’s gewerk, maar is op die ouderdom van 16 vir common robbery gearresteer. “Ek het nie bail gekry nie en is toe drie tot vier maande in Pollsmoor gevange gehou voordat ek Bonnytoun toe gegaan het.” Ely getuig verder verskeie mense het hom in die tronk genader en hom aangesê om by ’n bende in die tronk aan te sluit, want dit sou dinge vir hom makliker maak. “Hulle het vir my gesê as ek nie deelneem nie, gaan my lewe nie vir my gemaklik wees nie.” Volgens Ely hy nie ’n keuse gemaak om ’n lid van die 28’s te word nie. Hy verduidelik dat lede van die 26’s hom eers genader het en toe die 28’s. “Hulle vra vir jou vrae en verduidelik vir jou hoe dinge werk en dan besluit hulle wat jy sal wees,” getuig hy. Ely sê verder wanneer hulle­ gekies het aan watter kamp jy gaan behoort, dan kry jy ’n tjappie. “Ek het nie self besluit nie, maar die enigste way om te survive, was om ’n bende te join.” Reëls Hy getuig dat hy egter nie deelgeneem het aan bende- aktiwiteite terwyl hy in die tronk was nie. Volgens hom was die tyd wat hy in die mang deurgebring het te kort vir hom om die agt reëls van die 28’s te leer.