TERWYL almal nog upset is oor die drankverbod, hoor ons daar in Arendsvlei suip David Abrahams selfs in die hiernamaals. Vir iemand wat op ’n sabbatical in ’n inrigting gaan, was Laetitia omtrént opgedress. Boonop gee Saartjie die milly antie nog ’n klip as afskeidsgeskenk! Laat ons nou nie spoke opjaag nie, maar wat as die vrou een van haar kinders met die klip gooi? Daai geskenk was, nes die dress-up, nie goed deurdink nie. Wat was die eintlike doel? Ma Laetitia is ook daar uit die Cupido-woning sonder haar kinders. Sy het nie gesê: “Kom, Lina-pop, Delvin-kind of Brentie-boy,” nie. So gaan die kinders nou nog lekker kuier saam met Shane’tjie daar by juffrou Abrahams se huis. By the way, die skoolhoof het ’n reputasie van Ben 10’s en innie Vlei is altyd drama. Ons moet maar net hoop daar is nie ’n Dan 10 nie! Hoekom mnr. Venter net skoonmaak en nie lewensoriëntering gee nie, is ’n raaisel. Tussen Hein en Beatrice spaar die Hoërskool Arendsvlei baie op motivational speak­ers. Janice is bereid om in ’n klas vol vreemdelinge by Sasha lesse te kry, maar nie by haar eks-skoonma nie. Vir iemand wat wiskunde gee, kan Sasha ook nie tel nie. Sy sê vir Janice daar is net vyf mense in die klas, maar so sit daar toe agt mense. Essie se dagga-sessie het nie lank geduur nie. Nadat Thys se klopjag vir Daniel en Zane fyn poepies laat gee het, word Esmerelda toe gevang. Sy kry darem toe net twee weke rehab. Meanwhile beplan Thys en Ronel nóg ’n surprise-klopjag. Woelag sal sy woorde solank mooi moet begin tel vir wanneer hy die nuus aan Wendy breek. Daai kombers van Debra is nie afgeskop nie, niggie. Dis strategies daar gelos vir Steve. Maklik gedink die man gaan haar warm hou, maar sy het vergeet om te lê en bewe. Sies tog. Debs soek net ’n bietjie vaderliefde en nou gaan sy meer kry as waarvoor sy gevra het. Wendy Newman weet weer hoe om met ’n straight face ’n bom te drop. Tyd sal leer of dit krokodiltrane was wat ons gesien het. Steve onthou darem gelukkig nog Bonteheuwel se Meet Me @ Midnight Bar, waar hy shots gehad het. Hy onthou gelukkig ook nog die 2-for-1 special nadat hy ’n girl Muizenberg toe gevat het. Steve en Wendy se toneel het my laat dink aan ’n toneel van die feeks Kimberley destyds in Egoli: Plek van Goud. Steve vreet Wendy se woorde vir soetkoek op, maar nie Janice Mortlock nie. Miss Janice is wys van Wendy se streke en mik hoog: Sy soek nou scientific bewyse.