MERCEDES trek met sy nuwe tegnologie al klaar weer weg van sy teenstanders in dié seisoen se Formule 1. Mercedes se dubbele asbestuurstelsel (DAS) is deur die Oostenrykse GP-stewards wettig verklaar nadat Red Bull se protes van die hand gewys is. In ’n uitspraak wat die Internasionale Automobiel-Federasie (FIA) gisteroggend in Oostenryk gelewer het, het die stewards by die F1 se seisoen-openingswedren beslis die “DAS is deel van die stuurstelsel, hoewel nie ’n konvensionele een nie”. Red Bull het beweer dis deel van die suspension en daarom breek dit twee tegniese regulasies van die F1. In ’n gedetailleerde uiteensetting van hul bevindings ná die ontleding van die stelsel op Mercedes se W11-renmotor, het die stewards beslis die “DAS-stelsel maak nie deel uit van die suspension nie. Vertroue “Daarom beskou die stewards die DAS as ’n wettige deel van die stuurstelsel en dus voldoen dit aan die betrokke regulasies oor die suspension en aërodinamiese invloed.” Mercedes was vol vertroue dié innoverende stelsel, wat Lewis Hamilton en Valtteri Bottas toelaat om die W11 se stuurwiel vorentoe en agtertoe te beweeg om die voorhoek se toonhoek te verander, is wettig nadat hy met die FIA in gesprek was in die konsep se ontwikkelingsfase. Red Bull wou al by die Australiese GP in Maart kapsie maak teen die konsep voordat die event gekanselleer is. Christian Horner, Red Bull se baas, het wel met Sky F1 gepraat terwyl die sport se seisoen uiteindelik in Oostenryk begin het. Hy het gesê hulle wil steeds deur formele kanale uitvind oor die wettigheid daarvan. Die FIA se besluit beteken dat Red Bull en ander mededingende spanne nou moet besluit of hulle self dié nuwe konsep vir hierdie seisoen wil ontwikkel.