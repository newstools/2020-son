JY KAN help om ’n veilige hawe aan slag­offers van verkragting en geweld te bied. Só moedig die Sama-bekroonde sangeres Claire Phillips jou aan om vir môre ’n kaartjie na haar live single launch vir die song “Champion” te koop. “Groot dinge kan gebeur as ons as ’n gemeenskap saam staan. “Ek vra die gemeenskap om ’n verskil te help maak. Slegte dinge gebeur as goeie mense niks doen nie,” pleit dié boorling van Belhar. Claire, oftewel die queen van Kaapstad, het die hulp ingeroep van die king van Kaapstad, YoungstaCPT, om saam met haar op die song “Champion” te feature. “Ek en Youngsta is al lank vriende en ons het dieselfde visie – ons wil ons gemeenskappe bevorder en bemoedig. Die song “Champion” is nie net ’n song nie, dis iets groters. Dis ’n movement. “Dit gaan oor hoe jy jou rol in die gemeenskap interpreteer. Dis ook ’n bevestiging aan jouself dat jy ’n champion is.” Weergawe Die sanger van die hit “Spell on Me” vertel die opbrengs van die live single launch gaan gebruik word om ’n veilige hawe te skep vir slagoffers van geweld en verkragting waar daar na hul fisieke, geestes- en emosionele toestand omgesien word. “Ek is self ’n slagoffer van molestering en verkragting. Ek weet hoe dit voel. Dis nie ’n lekker plek nie. “Ons gemeenskap makeer ’n safe house, waarna ons kan gaan as ons beskerming nodig het.” Dié musikale genie, wat haar eie liedjies skryf, beloof ons gaan ’n eerlike en rou weergawe van haar tydens die live launch sien. “Jy sal die eenvoud van my musiek ervaar en wie ek as ’n persoon en kunstenaar is.” Komaan, wees ’n champ, gaan na quicket.co.za en koop ’n kaartjie en maak ’n verskil. Kaartjies kos R50 en die live launch skop 20:00 af.