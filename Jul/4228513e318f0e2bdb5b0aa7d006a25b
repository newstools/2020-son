OUDTSHOORN. – Die vonnisoplegging van ’n jong man van Ladismith wat sy vriendin vermoor het, sal later plaasvind. Monray Lekay (22) het Sheree Schoeman (24) op 20 April 2018 met ’n stomp voorwerp teen die kop geslaan, waarna sy dood is. “Ek is ’n pastoor en ’n man van God. En ek is hier om die waarheid te praat,” het sy pa, Moos Lekay, getuig ter versagting van straf vir sy kind. Hy het getuig dat sy seun ’n eerlike en opregte kind is wat met niemand sou baklei nie. Liefdevolle Volgens die pa is daar geen kwade gevoelens tussen die twee families nie en hy sê hy praat nog elke dag met die slagoffer se familie. “Daar was ’n liefdevolle verhouding tussen my seun en die oorledene en sy het hom gereeld by die bushalte gaan haal wanneer hy van die werk gekom het.” Toe die staatsaanklaer, Brandon Smith, wou weet waarom die slagoffer bang was vir sy seun, kon hy egter nie antwoord nie. Die saak dien voor streeklanddros Sylvia Mandla en is vir vonnisverrigtinge tot 30 Julie uitgestel. Lekay bly in aanhouding.