JOHN Comitis, Cape Town City se eienaar, is oortuig daarvan dat sy klub nog sy seisoen kan red en dit met geloofwaardigheid kan afsluit. City, wat 10de op die Premier-sokkerliga (PSL) se puntelys is, is ’n flou namaaksel van homself sedert sy breier Benni McCarthy vort is. Tog kan die Citizens nog kwalifiseer vir ’n posisie onder die top-agt spanne vir volgende seisoen. Met 27 punte is City egter nog 4 punte agter Highlands Park (31), wat die laaste kwalifiserende posisie vir die top-agt beklee. Die Suid-Afrikaanse Sokkervereniging (Safa) het onlangs ook sy goedkeuring gegee daarvoor dat sokker in die eerste week van Augustus mag hervat. Dis nadat spel weens die corona-virus-pandemie langer as vier maande opgeskort was. Comitis sê hy kan die honger in sy spelers se oë sien om weer oop te maak. Hy sê; “Die spelers lyk skerp en fiks ten spyte van die Covid-19-onderbreking. “Ek dink die spelers is ook net gelukkig om weer normaal te oefen op die veld. “Dis asof hulle geen aansporing of motivering meer kort nie. Boonop kan ek die honger en begeerte in hul oë sien. “Dis waarom ek oortuig is daarvan dat ons steeds ’n impak sal maak deur onder die top-agt spanne te eindig. “Maar dis belangrik dat ons nou bestendig vertoon om ons geloofwaardigheid te herwin.” Comitis het ook bevestig dat van hul staatmakers ook ten volle herstel het van beserings. Hy sê: “Ja-nee! Thami (Mkhize), Kermit (Erasmus) en Thato (Mokeke) het almal ten volle herstel en is weer fiks. “Hulle sal beslis by die groep ingesluit word om die seisoen vir ons op die beste manier moontlik af te handel.”