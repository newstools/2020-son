CHRISTIAN Martin (CM) het geen bekendstelling nodig nie. Nie net is hy ’n voormalige vuurvreter-politikus nie, maar hy is ook bekend in die North­erns vir sy fight vir die erkenning en voort­bestaan van Khoi-regte. Son se Eldridge Jason (EJ) het ’n onderhoud met hom gevoer. EJ: Vertel ons meer van jouself. Waar het Christian Martin grootgeword? CM: Ek het in Arcadia in PE se Northerns grootgeword. Ek het gematrikuleer by Westville Sekondêr, waarna ek by die Dower-kollege onderwys gaan studeer het. Daarna het ek nege jaar onderwys gegee en in 2000 is ek verkies tot die provin­siale parlement, waar ek as MPL gedien het tot 2019. Hoogtepunte in my loopbaan was die poste as LUR van maatskaplike werke en openbare werke. Een van my drome, om die destydse president Nelson Mandela te ontmoet, is gedurende hierdie jare ook verwesenlik. EJ: Hoe het jou kinder­lewe jou polities gevorm? CM: Politiek was deel van ons lewe. My pa het altyd vertel toe hy op negejarige ouderdom skool toe moes gaan, het die boer geweier en gesê hy moet as voëlverskrikker in die landerye werk. My pa het gehuil toe hy my die storie vertel het. My ma moes op 11-jarige ouderdom skottelgoed in die plaaskombuis was. Dit het my eerstehandse kennis gegee oor die onregverdighede in die land. In 1990 ry ’n polisie-Cass­pir tydens ’n Cosatu-optog oor my jongste broer se bene. Net een been kon gered word. Die struggle song “My mother was a kitchen­ girl, my fa­ther was a garden boy” was nie net vir my ’n song nie, dit was my lewe; dit is wie ek is. EJ: Jy is ’n groot voorstander van die erkenning en behoud van die rol wat die Khoi en San in SA speel. Hoekom is dit vir jou so belangrik om die rol van die inheemse volk te bevorder? CM: Identiteit is alles. Ons mense is beroof van wie hulle is. Die woord Khoi beteken mens. Die woord kleurling is – soos Jan Smuts dit gestel het – ’n aanhangsel van die wit mense. EJ: Jy was lank in die politiek. Hoe lank presies en waar was jy oral betrokke vanuit ’n politieke oogpunt? CM: Sedert 24 Januarie 2000 tot Junie 2019 – 20 jaar. Ek was in my politieke loopbaan ’n lid van die provinsiale wetgewer, ’n LUR, ’n hoofsweep vir die ANC, asook die voorsitter van die staande komitee vir maatskaplike werke in die Oos-Kaap. EJ: Waarmee hou jy jou tans besig? CM: Ek is ’n Khoi-aktivis asook ’n aktivis rondom social issues. EJ: Ondanks die baie rolle wat jy moet vertolk, moet daar ook kans wees vir ontspanning. Wat doen jy om soms ook ’n bietjie te re lax? CM: Ek hou daarvan om movies te kyk. Dan is ek ook mal daaroor om pyl en boog te skiet.