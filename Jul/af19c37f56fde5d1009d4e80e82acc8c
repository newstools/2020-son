DIE Educators Union of South Africa (Eusa) dreig om skole, wat nie aan sekere veiligheidsmaatreëls voldoen, op 1 Augustus met geweld te sluit as die minister van basiese onderwys, Angie Motshekga, dit teen 27 Julie nog nie self gedoen het nie. Volgens die vakbond se nasionale woordvoerder, Kabelo Mahlobogwane, sal hulle die "non-compliant schools" met behulp van die gemeenskap sluit. Die "non-compliant schools" waarna Mahlobogwane verwys, is skole met geen lopende water, wat nie genoeg PPE's het nie en ook skole waar daar infeksies was, maar geen ontsmetting plaasgevind het nie. Mahlobogwane sê dit is duidelik dat Motshekga op ‘n missie is om volksmoord te pleeg en skole wil gebruik. “Tensy Angelina en haar Sadtu nie skole teen 27 Julie sluit nie, sal Eusa dit vanaf 1 Augustus met geweld doen. “Ons sal met ander progressiewe magte gesprekke voer om te verseker dat die onskuldige lewens van onderwysers en leerders teen hierdie hiënas beskerm word. “Ons het by die taxibedryf geleer dat geweld die enigste taal is wat ons regering verstaan. “’n Dooie onderwyser kan nie klasgee nie en ‘n dooie leerder kan nie leer nie." Volgens Bronagh Hammond, ’n woordvoerder vir die Wes-Kaapse onderwysdepartement, is daar daagliks 1 500 skole oop waar daar veilig geleer en klasgegee word. Hammond sê die skole wat geaffekteer word is in die minderheid. Sy verduidelik: “Die statistieke dui aan dat die aantal infeksies nou afneem. “Daar is ondersteuning vanaf hoofde, beheerliggame, ouers en nie-winsgewende onderwysorganisasies om skole oop te hou. “Ons kan nie aanvaar dat leerders se reg tot onderwys ontneem word nie. Hammond het skole bedank wat die besluit geneem het om skole te heropen en wat stappe geneem het om die veiligheid by skole te verseker. “Hulle het sekerlik die spanwerk gewys wat belangrik is om ons deur die pandemie te kry." Volgens ‘n verklaring wat Motshekga uitgereik het is daar reeds 21 onderwysers aan die corona-virus dood en 1 562 wat besmet is. Vandat leerders 1 Junie teruggekeer het, het 379 leerders die virus opgedoen.