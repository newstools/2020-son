DIE Madibaz-sokkerbestuurder, Mark Tommy, sê hulle gebruik die tyd af as gevolg van die corona-virus-pandemie om hul afrigters verder te ontwikkel. Madibaz-sokker wag nes die res van die land vir sport om weer te begin, maar intussen is sy afrigters in die skool gesit. Tommy vertel dit is belangrik vir afrigters om aan te pas in dié tyd en nuwe tegnologie te gebruik om hul spanne te monitor. “Ons het soos baie mense nie ’n begindatum nie. Gewoonlik sou jy ’n datum hê om te begin voorberei, maar ongelukkig kan ons dit nie nou doen nie. Daarom moet ons met ’n heel ander manier vorendag kom om die atlete gereed te hou vir oefening,” sê Tommy. Volgens Tommy het die voormalige Bafana-ster en Madibaz-breier Elrio van Heerden baie meer verantwoordelikheid in terme van die bestuur van spelers en om hulle gereed te kry vir die veld. “Ons moet seker maak dat die spelers die wetenskap agter die return-to-play-prep verstaan, want as hulle dit nie verstaan nie, wil hulle dalk soos normaal oefen wanneer ons begin en dan sit ons met onnodige beserings.” Volgens hom moet die spelers ook gemonitor word en dit verskaf nou belangrike data wat nie voorheen in voorbereiding gebruik is nie. “Omdat dit tans deur die spelers self behartig word, is die data net ’n riglyn, maar as ons weer normaal oefen, sal dié data baie waardevol wees vir die toekoms en hoe ons afrigters spanne voorberei.”