LUNGI Ngidi, jong snelbouler van die Proteas, was laas seisoen in die doldrums wat sy krieketloopbaan betref. Die 24-jarige Durbaniet het gesukkel met beserings en wanneer hy wel vir keuring beskikbaar was, was hy oorgewig en onfiks. Ngidi het die afgelope seisoen in internasionale witbalkrieket geskitter. Hy is dié naweek as die Proteas se ODI- en T20-speler van die jaar gekroon. Hy het in 4 ODI’s teen Engeland en Australië 12 paaltjies geneem en 13 in 6 T20’s teen dieselfde twee teenstanders. Hy het die toekennings voor Temba Bavuma en Quinton de Kock weggeraap. Ngidi was vol lof vir Charl Langeveldt, Protea-boulafrigter, toe hy die media vandeesweek toegespreek het. “Ek het ’n baie goeie verhouding met Charl. Hy was boulafrigter voor Ottis (Gibson, die vorige afrigter). Ek geniet dit om saam met hom te werk. Hy het my nog altyd aangemoedig om my vaardighede op ’n hoë vlak te kry. “Ek het dit nog altyd by my gehou. “Ek weet daar is manne wat vinniger as ek boul, so, ek probeer vaardighede op sekere tye in wedstryde toe te pas. “Sy opinie is altyd beskikbaar wanneer jy dit nodig het.” Ngidi is ook gepols oor sy mening oor of die Proteas die Black Lives Matter-veldtog sal steun wanneer hulle weer op die veld is. Hy het gesê: “Dis beslis iets wat ek glo ons as ’n span sal bespreek. “As ons dit nie doen nie, is dit iets wat ek sal opneem. Dis iets wat ons ernstig moet opneem, soos die res van die wêreld. Ons moet standpunt inneem. Dit is iets wat bespreek sal word wanneer ons weer saam is. “Ons het natuurlik daaroor gepraat en almal is bewus van wat aangaan. “Dit is tans moeilik omdat ons nie saam is nie. Suid-Afrika, as ’n nasie. “Ons het ook ’n verlede wat baie moeilik is ten opsigte van rassediskriminasie en sulke dinge.”