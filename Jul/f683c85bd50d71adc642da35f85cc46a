DIE Chrysalis Academy in Tokai het ’n virtu­ele foto-album gelaunch om die akademie se 20ste verjaardag en Jeugmaand te vier. Albert Fritz, Wes-Kaapse minister van gemeenskapsveiligheid, dr. Lucille Meyer, CEO van die Chrysalis Academy, en Chrysalis se hoof van opleiding, Janine Turner, het die album bekend gestel. In die 20 jaar van Chrysalis se bestaan het meer as 10 000 jong mense voordeel getrek uit die akademie se drie maande lange program om jeugdiges op te lei. Dit sluit in dat die jong mense ’n jaar lank werk het as hulle die program voltooi. Fritz het gesê: “Die virtuele uitstalling herdenk 20 jaar van Chrysalis Academy en wat gebeur het. Die foto’s is geneem deur studente, gegradueerdes en personeel.” ’n Uitstalling van Chrysalis Youth Month is ook te sien. Die Italiaanse fotograaf Alessandro Iovino se foto’s word ten toon gestel. Lewendig Die virtuele uitstalling sal die hele jaar duur en nuwe video’s, kunswerke en opstelle sal bygevoeg word. Dit sal dus lewendig bly en die publiek kan dit ook sien. Meyer lig uit: “Die foto’s wat die studente geneem het, wys hulle is baie kreatief, innoverend en daar is ’n flair waaroor die jong mense beskik as hulle die kans kry om te leer en hul talente uit te stal.”