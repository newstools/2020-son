“JY MOET jou eie water van die huis af bring of jy gaan by ander mense moet water vra as jy die toilet wil gebruik of selfs net jou hande wil was.” Dit is hoe dinge volgens Uitenhage se paramedics by hul basis werk. “Ons water is vir agt maande al aan en af en selfs al is die water vir ’n paar uur aan, maak ons gebruik van die emmerstelsel. “In dié geval moet ons met ’n emmer water ons urine of ontlasting afgooi. As daar nie water is nie, moet ons by die besighede hier naby gaan vra of ons moet vra om die toilet te gebruik. “Ons word van ons menslikheid beroof en die situasie is onhigiënies,” vertel een van die frontline-werkers. Die basis het vier ambulanse waarvan elke voertuig twee crew members het. Daar is ook ’n paar mense wat as support staff werk. Die paramedics lewer ’n diens aan Uitenhage, Kwa­Dwesi, Kuyga, Motherwell, Colchester tot by Van Stadens. Sake het glo met die pandemie net vererger. “Ons het nie PPE suits nie, Jy kry ’n 500 mF-botteltjie wat jy elke dag self met sanitiser by die werk moet volmaak. “Met dit moet jy jou voertuig ook skoonmaak.” Verder weet hulle nie altyd wanneer noodgevalle waarheen hulle ontplooi word, ’n Covid-19-geval is nie. “Baiekeer hoor ons eers ná die tyd die pasiënt is positief getoets.” Volgens die lede het hulle hulself laat toets omdat die werk hulle nooit stuur vir toetse nie. “Vyf van ons mense is al positief getoets. Die bestuur het nie eens moral support getoon nie.” Die gebou is ook onveilig, sê die werkers. “Die plek het nie dief­wering nie en daar is geen security nie. Ons het al in­brake gehad en moes een dag agter rowers aanry toe hulle ’n voertuig gesteel het. “Gelukkig kon ons die voertuig terugkry.” Hulle beweer ook die plek se mediese vullis word nie gereeld weggery nie. Volgens nog ’n paramedic het hulle ook nie die skoonmaakmiddels om die ambulanse skoon te maak nie. “Ons het al baiekeer gevra dat hulle ons ’n ander basis moet gee, maar niks kom van ons pleidooie nie.” Sizwe Kupelo, woordvoerder van die Oos-Kaapse gesondheidsdepartement, het ná byna twee weke nie op Son se navrae gereageer nie. Jane Cowley, DA-woordvoerder oor gesondheid in die Oos-Kaap, sê dit is onaanvaarbaar dat die werkers vir die laaste maande sonder water moes aangaan. “Nooddienspersoneel staan ??aan die voorpunt van die pandemie. Sanitasie en persoonlike higiëne is baie belangrik in die stryd teen Covid-19.” Cowley sê die basis kan in die komende week ’n besoek van haar verwag. “Ek wil self ’n oorsig doen van ál die probleme daar. Daarna sal ek die provinsiale minister versoek om dadelik stappe te doen vir betroubare watervoorsiening. “Gesondheidswerkers het ’n noodsaaklike rol om te speel. Nie net tydens ’n pandemie nie, maar altyd. “Dit gaan my verstand te bowe om te hoor hulle het nie hulpbronne om goeie higiëne toe te pas en so infeksies te voorkom nie.”