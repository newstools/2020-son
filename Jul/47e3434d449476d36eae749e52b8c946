GATVOL inwoners van Scottsdene in Kraaifontein het Sondagmiddag die strate ingevaar nadat ’n onskuldige dogtertjie doodgeskiet is. Klein Gaylin Cupido (6) is Saterdagaand in die bors gewond toe gangsters op mekaar losgebrand het. Gaylin, wat saam met haar ma op pad winkel toe was, is in die kruisvuur getref. Inwoners kla daar word al die afgelope week geskiet in Rusticanastraat, waar die voorval plaasgevind het. Kort voordat Gaylin doodgeskiet is, is nog ’n vrou in ’n ander skietvoorval in die voet getref. Haar dood volg op dié van Shahieda Nathan (32), wat agt maande swanger was, meer as twee weke gelede. ’n Ooggetuie in dié saak, Alfredo Titus, is ook verlede week doodgeskiet. Voor hierdie voorvalle is drie ander jong mans ook doodgeskiet. Sondag het inwoners net mooi genoeg gehad en hulle het tot by die satellietpolisiestasie in Scottsdene gemarch. Volgens ’n inwoner wat anoniem wil bly, is die gemeenskap gewoonlik bang om saam te staan. Die inwoner sê wanneer daar beplan word om teen bendegeweld te betoog, daag niemand op nie. Kwaad Nog ’n inwoner wat ook anoniem wil bly, sê sy is bereid om teen die bendegeweld in hul gemeenskap te betoog. Raadslid Grant Twigg het Sondagmiddag klein Gaylin se ouers gaan besoek. Hy sê dit maak hom kwaad dat gangsters niks dink van ander mense se lewe nie. Twigg sê: “Dit is regtig erg dat ons eie kinders hulle area so opmors en families verwoes net om drug-areas te control. “Ek het gister die familie van die klein dogtertjie besoek en dit was regtig seer om met hulle te gesels en die pyn en hartseer op die mammie en daddy se gesigte te sien.” ’n Polisiewoordvoerder, sers. Noloyiso Rwexana, het bevestig ’n verdagte is in verband met die voorval gearresteer. Rwexana sê: “Die Wes-Kaapse blitspatrollie het Sondag met die bystand van die Kraaifontein-polisie ’n 24-jarige verdagte in Scottsdene gearresteer. “Die verdagte is gearresteer vir die moord op ’n sesjarige meisie wat Saterdagaand omstreeks 19:30 in Rusticanastraat plaasgevind het. “Hy sal in die hof verskyn sodra hy aangekla word.”