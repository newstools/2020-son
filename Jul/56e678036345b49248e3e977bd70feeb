WERKERS in die Tygerberg-hospitaal se kontaksentrum vrees die sentrum is ’n broeines vir die corona-virus. Die sentrum het vyf positiewe gevalle van die virus. Personeellede sê hulle vrees vir hul lewe oor daar geen sosiale distansiëring toegepas word nie. Dis nie al wat pla nie, beweer ’n werker wat anoniem wil bly. Volgens die werker het hulle vir lank geen ontsmettingsmiddel gehad nie en daar is geen toiletpapier in die badkamers nie. Sy sê: “Daar was nooit sanitiser nie, maar daar is nou ewe skielik. Die toilette word nie gereeld skoongemaak nie. Daar is meer as vyf mense wat dieselfde toilet moet gebruik. Vuil “Mans en vroue moet sommer saam die toilet gebruik. “Daar is niks in plek gesit vir ons nie. Die sentrale is ’n broeines. Dis vuil. “Julle moet self kom kyk. Mense sit letterlik teen mekaar­.” Die werker sê sedert haar kollegas positief getoets is, is niemand nog in afsondering geplaas nie. Dis besigheid soos normaal, sê sy. “Een van my kollegas is steeds in die Strand in ’n hospitaal, soos ek verstaan. “Die ander kollegas is nog nie getoets nie. Dis onaanvaarbaar! “Ons word nie eens in kennis gestel wanneer iemand positief getoets is nie. “Daar is nou onlangs drie mense op dieselfde tyd positief getoets en die bestuurder in beheer het ons nie eens in kennis gestel nie. Dis mos ons reg om te weet! “Die drie wat positief getoets is, het net by die huis gebly. Ons het gedink hulle is met vakansie. Doodsake “Die plek is daarna nooit skoongemaak nie. Toe hoor ons daar is nóg twee positief. “Hierdie is mos doodsake.” Volgens Deanna Bessick, ’n woordvoerder vir die mediese nooddienste, is daar gisteroggend twee positiewe gevalle bevestig en hulle is in afsondering geplaas. Sy sê: “Die sentrum is tans besig om ontsmet te word. “Dit sal die vyfde keer wees dat die sentrum ontsmet word sedert daar positiewe gevalle aangemeld is. “Elke personeellid wat vir toetse gaan, word in afsondering geplaas totdat die uitslae bekendgemaak word. “Daar word daagliks ontsmettingsmiddel verskaf en ons verseker die sentrum ondergaan diepskoonmaak- sessies elke dag. Dit gebeur ses keer elke 24 uur.”