DIE bekende PJ Twins doen dit weer met hul nuwe single “Steke Leke”. Die PJ Twins keer terug na die kollig met dié splinternuwe single wat hulle vandag uitreik. Die PJ Twins het die single in samewerking met die groep Fusion Rhythm gedoen. Son het na die song geluister en dis ’n lekker nommertjie met ’n polsende beat en ’n catchy hook. Die motief daarvoor was om ’n opwindende Afro beat te skep wat almal kan geniet terwyl hulle dans en paartie – binne Covid-19-perke, natuurlik. Peter en John Talmarkes, beter bekend as die PJ Twins, is sanger-liedjieskrywers en klankvervaardigers wat in 2012 bekendheid verwerf het toe hulle die naaswenners van SA’s Got Talentwas. Hul talent is in 2013 verder vertoon nadat hulle genooi is om saam met SA se talentvolste musikante by die RMB Starlight Classics op die Vergelegen-wynlandgoed buite Somerset-Wes op te tree. Verlede jaar was nog ’n opwindende een vir die PJ Twins. Hulle het toe in die top-vyf van The Voice South Africa geëindig. Die PJ Twins benut sedertdien elke geleentheid om met musikante van regoor Suid-Afrika saam te werk. Fusion Rhythm is ’n Afro jazz band wat in 2018 gestig is. Sy lede is oorspronklik van Jozi, maar hulle bly nou in Kaapstad. Fusion Rhythm het al op talle plekke in Afrika opgetree en die verhoog gedeel met onder andere Angie Stone (Macufe-fees in Bloem), Baaba Maal (Senegal), Lokua Kanza (DRK) en Salif Keïta (Mali). Die Afro-jazz-orkes het ook al op ikoniese feeste opgetree soos die Heri­tage Festival, Sofar Sounds Unplugged Competition, Matroosfontein Jazz Re­union, Jazzathon, Tequila Festival, Fespam in Congo-Brazzaville en Bajune Tobeta in die DRK. Fusion Rhythm put inspirasie uit jazz – pure en standard, blues, soul en Afro beats, maar hy is nie beperk tot dié genres nie. Die song is beskikbaar op Spotify, Deezer, Apple Music, Apple iTunes, You­Tube en Google Music.