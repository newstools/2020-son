NGANI Laumape se moontlik gebreekte pols het die Hurricanes se oorwinning oor die Crusaders in Superrugby Aotearoa versuur. Sy afrigter het egter gesinspeel dat dit ’n aanduiding is van die intensiteit van die kompetisie. Laumape het Saterdag in die 53ste minuut van die Canes se oorwinning met 34-32 die veld verlaat. Dis die eerste nederlaag vir die Crusaders in Christchurch in meer as vier jaar. Die binnesenter se besering is een van ’n reeks beserings wat ál vyf die Nieu-Seelandse spanne in die kompetisie getref het, sê Jason Holland, afrigter van die Hurricanes. Holland sê: “Om eerlik te wees, ons het gedurende die week al gesukkel. “Ons het Maandag, Dinsdag en Woensdag daarop gefokus om te herstel ná ’n groot Blues-wedstryd, so, dit moet ’n bietjie in ag geneem word, want ons moet ons lyf reg hê. “Ons moet seker maak dat die manne nie kort loopbane het nie.” Die Hurricanes het voor die wedstryd verskeie laat onttrekkings gely. Die stut Tyrel Lomax, flank Vaea Fifita en slot Isaia Walker-Leawere, wat almal Donderdag in die wedstryd-15-tal aangewys is, is voor die afskop genoop om hulle aan die wedstryd te onttrek. Die stut Fraser Armstrong en senter Peter Umaga-Jensen is ook in die wedstryd beseer. Holland se span in dié week af. Hy sê ná dié wedstryde op vier agtereenvolgende naweke, word die ruskans verwelkom. Hy sê: “Daar is baie seer lywe daar en ons sal die paar dae af fisiek geniet, maar ook geestelik afskakel. “Dis ook belangrik. “Ons moet seker maak dat ons terugkom met dieselfde­ mentaliteit en dieselfde ingesteldheid oor hoe ons die laaste paar weke gaan benader.” – stuff.co.nz