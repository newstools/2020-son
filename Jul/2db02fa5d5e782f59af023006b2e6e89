SUPERRUGBY se suksesvolste span het gister weereens sy klas aan die wêreld bewys. Dis toe die Canterbury Cru­saders voor hul Christchurch-tuisskare in ’n senutergende Superrugby Aotearoa-stryd met 26-15 met die Auckland Blues afgereken het. Die Blues het in die rustyd met 7-6 ’n skrale voorsprong geniet wat eintlik in meer punte omskep moes word. Hulle was op die oog af vir byna 60 minute van gister se opwindende kragmeting die beter span op die veld. En vir die eerste keer in ’n lang tyd het dit gelyk asof die Saders hul onoorwonne rekord by die huis sou kwyt wees. Met slim taktiese skopwerk en ’n reuse-pak voorspelers, wat die voordeellyn konstant met kraglopies oorgesteek het, was die Blues in volle vaart. Die rivalry tussen oorheerser en ou oorheerser van Nieu-Seelandse rugby was waarlik terug. Die Blues was in die tweede helfte ook die eerste span wat punte kon aanteken ná volgehoue druk op Scott Robertson (afrigter) se troepe. Toe, ewe skielik, met die telling op 15-9 in die besoekers se guns en net minder as 20 minute se speeltyd oor, gaan druk die Cru­saders hul eerste drie van dié kragmeting. Richie Mo’unga kon dit vervyf om vir die eerste keer in dié kragmeting aan die tuisspan die voortou te gee. Die vraag op almal se lippe was: Kan die Blues doen wat die ander Kiwi-spanne tot dusver nie teen die Saders kon regkry nie? Om in die laaste kwartier die tempo te lig en die Crusaders ’n bietjie van hul eie medisyne te gee. Die teendeel was egter die noodlot van die manne in rooi, wat weer punte aangeteken het om die sege baie maklik te laat lyk. Die Crusaders het sodoende vir die 36ste keer tuis gewen en is nou in die binnebaan om die Aotearoa-toernooi te wen. CRUSADERS – drieë: Mitchell Drummond, Will Jordan; doelskoppe: Richie Mo’unga (2); strafdoele: Mo’unga (4) BLUES – drieë: Mark Telea, Reiko Ioane; doelskop: Otere Black; strafdoel: Black.