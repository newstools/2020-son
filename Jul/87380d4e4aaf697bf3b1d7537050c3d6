DIE voormalige Bafana Bafana-ster Elrio van Heerden sê Thembin­kosi Lorch moet homself nie sit en jammer kry nie en hard werk as hy oorsee wil speel. Die voormalige Chippa United-speler voel hy is goed genoeg om oorsee naam te maak, maar tot nou toe sukkel hy steeds om ’n skuif te maak. Lorch het uitgeblink by die Chilli Boys en het ná sy uitstaande vertonings die aandag van die grotes in die Premierliga (PSL) getrek. Lorch het wel Orlando Pirates gekies en hy vaar tot dusver goed. Die 26-jarige het selfs die 2018-’19-speler van die seisoen-toekenning gekry en het ook in die Afcon 2019-toernooi beïndruk. Volgens Lorch het hy al sy beste in Suid-Afrikaanse sokker ge­lewer. “Ek voel ek het klaar my ding gedoen in Mzansi. “Ek het die speler van die seisoen gewen en Afcon toe gegaan en daar goed gespeel,” sê Lorch. Die huidige Madibaz-breier, Van Heerden, het reeds op 18-jarige ouderdom ’n oorsese skuif verdien toe hy na Denemarke vertrek het om vir FC Copenhagen uit te draf. Daarna was hy ook by Club Brugge in België en Blackburn Rovers in Engeland. Volgens Van Heerden moet Lorch ophou kla en werk as hy sy droom wil bereik. “Daar is net een ding wat hy kan doen, en dit is hard werk. Daar is baie ander Suid-Afrikaanse spelers wat ook speler van die seisoen gewen het en nooit oorsee gegaan het nie – Teko Modise en Siphiwe Tshabalala om net twee te noem. So, dit is geen rede vir ’n skuif nie.” Tshabalala het wel laat in sy loopbaan oorsee gegaan, maar dit het nie gehou nie. Van Heerden sê oorsese klubs soek iets spesifieks. “Oorsese klubs soek nie net talent nie. Hulle scout vir spesifieke spelers met sekere vaardighede en dikwels moet jy ook jonk wees sodat jy kan opgroei met die klub se waardes en sy speelstyl.”