’N OPERASIE aan sy bisep vroeër vanjaar gaan nie maak dat Deontay Wilder ’n derde geveg teen Tyson Fury prysgee nie. Wilder het sy arm in Februarie beseer toe Fury hom in Las Vegas met ’n TKO verslaan het. Fury het Wilder in dié geveg nie net twee keer platgeslaan nie, hy het ook sy WBC-titel afgeneem. Wilder was die laaste ruk stil oor hul derde geveg. Dit het die vermoede laat ontstaan dat hy dalk nie met sy plan voortgaan nie. Hy het egter in ’n onderhoud met Sky Sports gesê daar is geen manier dat hy hom aan die kragmeting gaan onttrek nie. Die WBC-president, Mauricio Sulaiman, het reeds aangedui Dillian Whyte moet voor die einde van die jaar uiteindelik sy groot kans teen Fury kry, maar Wilder se assistent-bestuurder, Shelly Finkel, het bevestig Wilder sal Fury voor die einde van die jaar pak. Fury het intussen die druk op Wilder probeer hou deur op Instagram te sê: “Ek kom vir jou, die Alabama-man.” Fury se promotor, Frank Warren, sê ná ’n gesprek met Finkel is dit duidelik dat Wilder met baie, baie selfvertroue na die geveg uitsien. “Wilder glo hy kan hom wreek op die nederlaag wat hy in Februarie in die sewende ronde gely het,” sê hy.