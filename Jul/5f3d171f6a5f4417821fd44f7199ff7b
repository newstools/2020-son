DIE “oue” gaan nou ingespan word om die “nuwe” te beveg. Die Oos-Kaapse regering beoog om 18 eiendomme in sy besit in Covid-19-veldhospitale te omskep. Eiendomme soos mu­seums en hostelle gaan nou aangewend word as plekke waar mense hulself kan afsonder. Die premier van die Oos-Kaap, Oscar Mabuyane, sê hulle het dié planne gemaak omdat party mense wat positief getoets is vir Covid-19 steeds roekeloos optree. Mabuyane sê sy provinsie se corona command council het op hierdie stap besluit in ’n poging om die verspreiding van Covid-19 te beperk. Mabuyane het gesê: “Dit is ’n poging hierdie om die gevaarlike gedragspatrone teen te werk van mense wat by hul huis self-isoleer. “Ons wil hierdie eiendomme in veldhospitale omskep en ons behoort op hierdie wyse 2 080 beddens beskikbaar te hê. “Dit is ons plan om hierdie veldhospitale so gou moontlik gereed te hê.” Luvuyo Bayeni, tegniese raadgewer van die LUR vir gesondheid, Sindiswa Go­mba, sê hulle moes die hulp van die polisie inroep in gevalle waar mense ge­weier het om onder kwarantyn geplaas te word. “Ons was laas maand in Cookhouse in die Blue Crane­-munisipaliteit, waar 17 mense positief getoets is vir Covid-19. “Maar selfs met die hulp van die polisie kon ons net daarin slaag om agt van hulle saam ons na die Nelson Mandelabaai-stadion te vat vir isolasie,” het Bayeni gesê. Hy het gesê hulle het ook verslae ontvang van die verbreking van die maat­reëls vir self-isolasie deur sommige wat by hul huise self-isoleer. – News24