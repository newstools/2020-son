GIGI Hadid het eindelik ingee ná haar fans se aanhoudende geneul om haar bababoepie te sien. Die supermodel, wat ’n bloedjie saam met haar sanger-berk, Zayn Malik, verwag, het haar boepie op Instagram Live aan haar orige fans onthul. Die voorbarige fans het amper van hul koppe af geraak toe die 25-jarige haar pajama-top oopknoop en na die kant toe draai sodat daar beter na haar boepie geloer kan word. Fans glo mos dat die model haar swangerskap probeer verberg deur nooit haar boep af te show nie en deur gereeld in los klere te pronk. In die video sê Gigi: “Daar is my boep, julle. “Dit is daar; dis maar net anders as ’n mens dit van voor af sien,” verduidelik sy. Sy het toe aan haar fans verduidelik hoekom sy verkies om haar swangerskap privaat te hou. Die model sê die wêreld het tans groot probleme en sy wil nie die aandag van dié probleme aftrek deur oor haar swangerskap te post nie. “Dit (my swangerskap) is nie tans die belangrikste ding in die wêreld nie. “Dit is waarom ek gevoel het dis nie iets wat ek regtig wil deel nie, behalwe natuurlik met my familie en vriende. “Baie mense het hul lewe verloor weens die corona-virus en dit gebeur steeds op ’n daaglikse basis. “Dan was daar die herlewing van die Black Lives­ Matter-beweging. “Ons het gedink om eerder ons mag in die sosiale media vir dié saak te gebruik.”