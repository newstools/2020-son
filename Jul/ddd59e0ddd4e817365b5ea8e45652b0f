DIE komediant en aktrise Tiffany Haddish sê rassisme regoor die wêreld laat haar twee keer dink om haar eie bloedjie in die bose wêreld te bring. Die 40-jarige het in ’n onderhoud met Carmelo Anthony gesê dat mense gereeld vra wanneer sy dan ’n plan gaan maak om kinders van haar eie te hê. “Ek is nou ’n bietjie ouer en ek word gereeld gevra wanneer ek babas gaan hê. ’n Deel van my wil graag kinders hê en dan maak ek altyd verskonings soos dat ek eers ’n miljoen dollar in die bank wil hê voordat ek dit doen. Of dat ek dit of dat nodig het.” Tranerig Dan verduidelik die Night School-aktrise tranerig verder dat sy bang is haar kinders ervaar trauma, onregverdigheid en word geteiken net omdat hulle swart is. “Maar regtig, ek sal dit haat om die lewe te skenk aan iemand wat soos ek lyk, met die wete dat hulle gejag en doodgemaak word. “Hoekom sal ek dan nou iemand deur so iets sit?” En dan wil mense nog vra hoekom maak alleenlik swart lewens saak!