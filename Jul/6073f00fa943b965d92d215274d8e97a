UITTARTEND en voortvarend. Só kan die Brasiliaanse president, Jair Bolsonaro, se gedrag beskryf word sedert die uitbreking van die corona-virus-pandemie. Bolsonaro het die corona-virus te midde van ’n stygende sterfte­syfer in sy land heeltyd as “ ’n ou verkouetjie” afgemaak. Soos elke hond sy dag kry, het dié president se slimmigheid hom ingehaal ... Hy het Dinsdag aangekondig dat hy positief vir die virus getoets is. Dit is voorafgegaan deur die tipiese simptome van die virus wat hy oor die naweek ontwikkel het. Bolsonaro het egter in die perskonferensie steeds dik gehou teenoor joernaliste dat hy al klaar baie beter voel. Dit was egter opmerklik dat hy die eerste keer ’n gesigmasker gedra en weggestaan het van mense af – iets wat hy vroeër geweier het om te doen. Gewaarsku Bolsonaro se omstredenheid het sedert die begin van die pandemie al geskok. Hy het ook in die genoemde perskonferensie aangekondig hy gebruik nou die malaria-tablet hidroksi­chlorokien. Die Wêreldgesondheidsorganisasie (WGO) en talle wetenskap­likes van regoor die wêreld het al male sonder tal gewaarsku daar bestaan geen wetenskaplike bewyse daarvoor dat die tablet werk nie en hy het waarskuwings oor die gevare daarvan uitgestuur. Meer as 66 000 Brasiliane het tot dusver aan Covid-19 gesterf en meer as 1,6 miljoen in die land is positief getoets vir die virus. Die WGO het Brasilië ook as ’n pandemie-hotspot uitgewys. ’n Hardkoppige Bolsonaro het besluit om die land se mense in ’n moeilike tyd te laat aanhou werk sodat die land se ekonomie nie moet doodbloei nie. Hy is nou al by sy derde minister van gesondheid nadat die tweede ná slegs vier weke bedank het. – AlJazeera