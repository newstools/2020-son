DIE nuwe Chippa United-breier, Lehlohonolo Seema, is reeds hard aan die werk op die oefenveld en is ook besig in die transfer window. Chippa het net voor Seema se aankondiging twee van sy middelveldspelers laat gaan. Thabo Rakhale en Tebogo Makobela se kontrakte is nie hernu nie. Seema het dus begin kyk om van sy eie troepe in te bring. Son verstaan dat Seema sy oog het op die voormalige Black Leopards-speler Joseph Mhlongo, wat tans ’n vry agent is wat ’n klub soek. Mhlongo mag hom egter eers aan die einde van die seisoen by die klub aansluit. Seema se eerste en belangrikste taak is egter om die Chilli Boys se Premier­liga-status te verseker vir volgende seisoen. Sonder sy PSL-status gaan die klub sukkel om nuwe spelers aan te koop. Seema het ’n driejaarkontrak geteken, maar hy het net ses wedstryde oor in dié seisoen om die klub se status te verseker. Met Chippa se hire­-en-fire-voorsitter, Chippa Mpengesi, in die mix sal ons maar sien of Seema drie jaar hou. Clinton Larsen, wat die seisoen as Chippa se breier begin het, het ná net vyf wedstryde die trek pas gekry. Die volgende ses stryde gaan baie belangrik wees vir Seema se toekoms. Die breier sê egter hy is min gepla daarmee dat sy posisie by die klub so vinnig kan verander. “Die Chippa-voorsitter hoef nie veel te gesê het nie. Ek was op soek na ’n nuwe uitdaging en is heeltemal bewus van hoe dinge soms verloop hier by Chippa, maar dit was my besluit om te kom en ek is nie geworry oor wat kan gebeur nie,” het Seema gesê. Die PSL-klubs het weer begin oefen en daar is genoem dat die liga weer op 18 Julie kan afskop, maar dit moet nog weer bevestig word nadat die Suid-Afrikaanse sokkervereniging (Safa) gevoel het dat dié datum nie gepas is nie.