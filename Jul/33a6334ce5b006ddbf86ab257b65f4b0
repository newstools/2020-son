DIE reeds sterbelaaide rolverdeling van die telenovela Legacy het ’n nóg blinker akteur bygekry. M-Net het dié naweek aangekondig die briljante en baie aantreklike akteur Siyabonga Thwala gaan ook in die telenovela speel wat in September op die kassie gaan wees. Saam met die Safta-bekroonde Siyabonga is daar aangekondig dat die Isidingo-akteurs Leeanda Reddy en Don Mla­ngeni Nawa ook in die telenovela gaan speel. Dié drie bekende gesigte gaan betrokke wees by ’n paar stryde in die boardroom by die maatskappy Legacy (Pty.) Ltd., waar hulle werk. Siyabonga, wat bekend is vir sy rol as die taxibaas in die plaaslike sepie IsiBaya, vertolk die rol van Msizi Zulu. Hy is ’n ambisieuse board member en grootbaas van Legacy Media en L24 News. Hy slyp ook sy tande om die gesogte posisie van CEO oor te neem. Leeanda gaan die rol van Nirvana Perumal speel. Sy is Legacy se skerp, bekkige en tawwe voorsitter van die beleggingsraad. Don is te sien in die rol van John – die werknemer wat al die langste by die maatskappy is. Dié telenovela handel oor ’n skatryk familie wat in ’n oorlog met homself gewikkel is. Sebastian Price (gespeel deur Deon Lotz) is die patriarg van ’n empire wat hy dekades gelede op die been gebring het. Nou is hy naby aftree-ouderdom en ’n familielid moet die leisels binnekort by hom oorneem. Ek het julle mos al vroeër meegedeel oor die ander ster-akteurs wat in die telenovela gaan speel. Van die akteurs wat ons in die reeks gaan sien, is die formidabele Michelle Botes (Isidingo), die ewe talent­volle Kgomotso Christopher (Isidingo, Scandal) en Mary-anne Barlow (The River­, Isidingo). Die aantreklike Anton David Jeftha, Trix Vivier (Trackers), Jay Anstey (Isidingo), Sean-Marco Vorster en die veteraan-akteur Dawid Minnaar.