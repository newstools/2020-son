’N FOTOGRAAF wat na bewering ’n jong model van Eersterivier verkrag het, is op borgtog van R10 000 vrygelaat. Die 50-jarige man het Dinsdag op klagte van verkragting, seksuele aanranding en die vervaardiging van kinderpornografie in die Kaapse landdroshof verskyn. Die fotograaf en direkteur van 'n modelagentskap in Kaapstad is ’n maand gelede aangekeer toe die tienermeisie haar ma van die vatterige fotograaf vertel het. Na wat verneem word het hy tydens ’n shoot naakfoto’s van die meisie geneem. Hy het na bewering ook die model pornografie laat kyk en haar toe verkrag. Die polisie in Kaapstad se eenheid teen gesinsgeweld, kinderbeskerming en seksuele misdrywe ondersoek die saak. Ná hulle die fotograaf se studio deursoek het, het hulle ’n versoek aan die publiek gerig om met inligting vorendag te kom as hulle weet van nog kinders wat moontlik seksueel aangerand is. Nog ’n minderjarige model het toe uitgekom en vertel dat die fotograaf dieselfde met haar gedoen het. Die staat het borgtog teengestaan. Aktiviste en ander organisasies teen gesinsgeweld was geskok toe landdros Ronelle Olivier die man op borgtog vrylaat. Die South African Youth Council sê hulle is teleurgesteld. “Die howe moet die kwesbares, veral vroue en kinders, beskerm, Die hof se beslissing is vir ons vreemd, want dit veroorsaak dat slagoffers nie verkragtings en seksuele aanrandings wil aanmeld nie.” Die man se modelle het hom van die begin van sy hofverskynings ondersteun. Olivier het gesê die fotograf mag as een van sy borgtogvoorwaardes met niemand onder die ouderdom van 18 op enige platform kommunikeer nie. Hy mag ook nie met die klaers en staatsgetuies praat nie.