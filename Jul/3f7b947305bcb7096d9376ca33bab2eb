ABEDNEGO Mosiatlhaga staan op die drumpel daarvan om te bereik wat geen ander speler in die Nasionale Eerste Liga (NFD) nog kon regkry nie. Dis om agtereenvolgende liga-titels in dié afdeling te wen. Dié vlymskerp en blitsige speler het laas seisoen die NFD-titel met Stellenbosch FC gewen. Stellies het boonop omtrént verras toe hulle dié 25-jarige voormalige Wits-speler aan Ajax Cape Town verkoop het. Mosiatlhaga is nou net ses wedstryde weg van nog ’n NFD-kroon. Ajax geniet ’n voorsprong van sewe punte oor die tweede geplaaste Swallows FC. Mosiatlhaga sê: “Op ’n persoonlike noot sal dit ’n baie goeie prestasie wees. Nie net vir my nie, maar ook vir my familie. “Dis omdat hulle my van dag 1 af reeds ondersteun wat my sokker betref. “Ek sal dan ook eendag as ek oud is, trots kan voel oor wat ek in my loopbaan bereik het. “Dis waarom ek dit nie ligtelik opneem nie. “Ek sal dit met my spanmaats wil deel en dit sal só opwindend wees.” Benewens dié prestasie is Mosiatlhaga ook in die wedloop vir die liga se Golden Boot, met 16 doele tot dusver agter sy naam. Beteken Dié produk van die School of Excellence-akademie meen die Golden Boot-toekenning sal die kersie op die koek wees. Hy sê: “Dit sal vir my ontsettend baie beteken, want ek is nie ’n striker nie. “Al die doele kom van die side, want ek is ’n winger. Om só baie doele van daar te score, maak my trots, maar ek jag nog meer.”