DIE Kingfishers, Eagles en Kites is gerat en gereed om môre op SuperSport Park in die eerste amptelike driespan-wedstryd te speel. Dié drie krieketspanne bestaan elk uit agt spelers. Hulle speel in een wedstryd oor 36 boulbeurte in twee helftes van 18 boulbeurte teen mekaar. Dié formaat, bekend as 3TC, het sy eie unieke stel reëls. Een daarvan is wanneer ’n span se sewende paaltjie geval het, kan die laaste kolwer sonder ’n vennoot kolf totdat hy uit is. Die Kingfishers het ’n nuwe kaptein ná die onttrekking van Kagiso Rabada weens sterfte in sy familie. Heinrich Klaasen neem as kaptein waar vir Rabada, wie se plek in die span deur Thando Ntini gevul word. Die Eagles, gelei deur AB de Villiers, gaan baie leun op Junior Dala se ervaring in Centurion. Hy speel sy franchise-krieket vir die Titans, maar gee toe dis vir hom ’n nuwe ervaring. “Ek het die ander dag met Aiden (Markram) gepraat. “Ons dink die beste benadering is om dit (die wedstryd) met ’n oop gemoed te aanvaar, want dit is in elk geval fantasties om krieket te speel. As jy te veel daaroor nadink, gaan jy net onnodige druk op jouself plaas. Voorlopig werk ek net aan die vaardigheidskant van dinge en kyk of ek reguit kan boul.” Die 30-jarige snelbouler wat reeds 11 keer vir die Proteas witbalkrieket gespeel het, erken die laaste ruk was maar frustrerend. “Dit was moeilike tye. Ons was die laaste paar maande taamlik beperk – ons kon nie in die buitelug draf nie en ons kon nie juis boul nie. “Ons sal probeer om ’n goeie vertoning aan te bied en glimlagte op gesigte te sit. En ons almal sal op die dag daarna mik om ons bes te doen.”