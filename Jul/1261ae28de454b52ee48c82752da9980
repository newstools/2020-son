“HAPPY birthday, Nelson­ Mandela!” Dis wat die sowat 200 kinders van die Baaise Northerns­ Saterdag kliphard op Mandeladag gesing het. Die Forgotten Children Foundation het in samewerking met die Eyethu-sopkombuis in die Baai op Mandela­dag ’n spesiale program vir kinders van Helenvale in die Northerns aangebied. Dié stigting, waarvan die meeste lede verpleegsters is, het ’n Covid-19-bewus­makingsprogram aangebied. Olben Klassen, ’n paramedic, het ook aan die program deelgeneem. Dit was ’n leersame program waardeur die kinders speel-speel oor die corona-virus geleer is. Hulle is geleer wat die simptome van dié gevreesde virus is en wat die voorkomingsmaatreëls is. Aimee Morris, ’n verpleegster, het aan die opgewonde kleingoed verduidelik hoe hulle te werk moet gaan om ’n masker op te sit. Hulle is ook stap vir stap gewys hoe om hul hande te reinig en ’n veilige afstand van hul maatjies te handhaaf. Sharilyn Goliath, ’n boorling van Helenvale, het aan die kindertjies verduidelik hulle kan uitstyg bo hul omstandighede. Die kinders het agterna saam ’n verjaardagliedjie vir Madiba­ gesing. Die organisasie het tien­talle maskers aan die kindertjies en sanitiser aan die volwassenes uitgedeel. Sharilyn het aan Son verduidelik hulle gaan nog baie soortgelyke uitreikprogramme in die Northerns aanbied. Nadat die kindertjies die liedjie “Jesus Loves Me, This I Know” gesing het, het hulle heerlik gesmul aan ’n lekker bakkie sop wat met baie liefde deur Rina Potgieter van die Eyethu-sopkombuis vir hulle berei is.