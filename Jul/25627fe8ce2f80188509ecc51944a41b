DIE Stad Kaapstad is in die proses om vier wetstoepassers te skors en displinêre stappe teen hulle te neem ná hulle 'n kaal man tydens uitsettings in Khayelitsha hardhandig hanteer het. 'n Video van die voorval het Woensdag viral gegaan. Daarin word die inwoner, wat besig was om te bad, kaal uit sy woning geruk en word daarna deur die wetstoepassers rondgepluk. Volgens die Stad se uitvoerende direkteur van veiligheid en sekuriteit, Richard Bosman, is die Stad in die proses om die vier lede te skors totdat die ondersoek afgehandel is. Die skorsing is ook in plek sodat die lede nie geteiken word terwyl hulle aan diens is nie. Hy sê sy departement is glad nie gelukkig oor die gedrag op die video nie en dat hulle glad nie hardhandige gedrag verdra nie. Bosman sê die Stad neem die aantygings baie ernstig op en terwyl wetstoepassers soveel uitdagings in die gesig staar as dit by grondbesettings kom wat geoormerk is vir behuising en ander dienste, sal hulle nooit geweld van enige aard deur lede duld nie. Hy het ook gevra dat die feite so gou moontlik bymekaar gekry sal word sodat die ondersoek so spoedig moontlik afgehandel kan word. Die grond wat beset word behoort aan die Stad en die Stad het verskeie operasies uitgevoer om die besetters uit te sit en uit te hou. Na die verwydering van onwettige strukture is daar op ’n daaglikse basis probeer om die grond te beset. Die grond is geoormerk vir die installering van dienste om die breer gemeenskap te dien in die gebied. Daar’s ’n interdik in plek sowel as ’n hofbevel wat net 49 huishoudings plek gee om op die grond te woon tot na die lockdown. @Nobesutu_Hejana spoke to a resident of #Khayelitsha who says that the community is going to Harare Police Station to lay charges against the #evictions. #eNCA Courtesy #DStv403 pic.twitter.com/J8zFGkw4B1 