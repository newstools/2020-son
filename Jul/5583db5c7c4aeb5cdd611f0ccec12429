MIKE Tyson blyk deesdae gewilder te wees as in die dae toe hy die swaargewig-bokskampioen van die wêreld was. Hoewel hy pal deur groot lyfwagte omring word, keer dit fans nie om op selfies saam met die voormalige kampioen aan te dring nie. En daar is letterlik hordes van die selfie-soekers. Talle wil ook Tyson se handtekening hê. Tyson sê in ’n onderhoud met The Sun sy fans is so desperaat om selfies te kry dat hulle met mekaar in gevegte betrokke raak. Hy sê hulle bring selfs “wapens en gewere” saam in case hulle verbied word om by hom uit te kom. Hy sê: “Hierdie mense is desperaat en dus is dit moeilik om hulle weg te wys. “Daarom sê ek vir my bodyguards ek is geliefd en dat ons hulle moet toelaat om foto’s te neem. “Soms is daar tot 45 wat in ’n ry vir my staan en wag. Baiekeer raak ek bekommerd. “Dit is crazy. Hulle vat ook nie ‘nee’ vir ’n antwoord nie. “Ek was onder die indruk dat my groot bodyguards hulle sou afskrik, maar nee. My bodyguards maak geen indruk op die fans nie. “Dis asof hulle die guards nie eens raaksien nie.” Die 54-jarige Tyson berei tans voor vir ’n merkwaardige terugkeer tot die kryt.