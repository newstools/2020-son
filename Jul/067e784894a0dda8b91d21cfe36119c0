WINSTON Siljeur sê die pandemie het hom geïnspireer om buite die boks te dink. Die musikant sê hy gaan nie toelaat dat Covid-19 hom onderkry nie. “Dis my begeerte dat my musiek altyd moet inspireer en motiveer. “Ek het kom besef as jy nie gaan aanpas by die tye nie, gaan jy agterbly.” Die musikant vertel hy staan gereed met ’n briljante produksie waarna mense sommer so in die gemak van hul eie huis kan kyk. Hy vertel die performance Jazz in the Theatre Featuring Winston Siljeur is ’n produksie wat vooraf opgeneem is by 44 on Long. Die produksie is deel van die virtuele Nasionale Kunstefees. Winston vertel trots dat ons sy eie komposisies sal geniet. Die produksie kan tot 31 Julie gekyk word en kaartjies daarvoor kos R40. Jy kan ’n kaartjie koop deur die webwerf nationalartsfestival.co.za te besoek. Van die muso’s wat met Winston gaan optree, is Ricky­ van der Horst (tromme), Dustin Julius (kitaar), Jeraydo Hattingh (trompet) en Roche Europa (baskitaar).