“DIT voel asof almal net van haar vergeet het ... asof niks gebeur het nie.” Dié realiteit knaag nog elke dag aan die hartseer hart van Carmen van Wyk, die mammie van die vermoorde klein Tazne. Son het Carmen gister aangetref in haar voorkamer in Elsiesrivier, waar sy sê elke holte en ruimte is nog met die herinneringe en klanke van hul dogter gevul. Sy sê skor: “Dinge vir vroue en kinders gaan agteruit. “Wanneer gaan die issues nou ernstig opgevat word? “Hoeveel meer kinders moet nog vermis raak? Hoeveel meer moet nog sterf? “Waarom het hulle die gevangenes vrygelaat? “Dit maak baie seer vir ’n ma wat haar kind as gevolg van ’n ex-convict verloor het.” Carmen verwys na die beloftes wat gemaak is tydens die staatsbesoek aan hulle toe haar meisiekind se moord die hele land se hoofnuus was. ’n Halwe jaar is byna verby sedert die tragiese drama toe Tazne se lyk in ’n stormwaterpyp langs die N1 naby Worcester gevind is. Haar vermeende moordenaar, Moyhdian Pangarkar, het haar lyk gaan uitwys. Hy is ’n week ná haar verdwyning in Cradock gearresteer. Pangarkar moet weer op 31 Julie in die Goodwood-hof verskyn. Carmen sê al wat sy steeds wil weet is: Hoekom? Tog besef die ma ook dat sy moet sterk wees vir haar ander twee dogters. Sy sê: “Luister net daar buite. Almal gaan aan asof niks gebeur het nie. Mense vergeet so gou. “Dit is die ding wat my die hartseerste maak.” Oorkant die huis in Clare- straat kan mens hoor hoe die gemeenskap met hul alledaagse lewe aangaan. Dis by ’n huiswinkel op dieselfde spot waar Tazne laaste lewend gesien is. “Hierdie is nie maklik nie, maar as gesin probeer ons aangaan. Tevrede “Geen dag gaan verby waarop ons haar nie gaan mis en wens dinge was anders nie.” Tazne sou Maandag nege jaar oud geword het. Carmen sê dit was ’n Maandag soos nooit tevore nie. “My hartseer het nog dieper gedruk. Tazne was ’n kind wat met so min tevrede was. “Sy sou die meeste van haar dag gemaak het. Ons gesin het steeds vir haar gesing asof sy nog hier is. “Ek is net dankbaar vir ’n familie en ons ondersteun mekaar.” Terwyl Carmen so praat, wys Tazne se babasussie, Tamlyn (9 maande), na ’n foto van haar ousus. Carmen sê toe: “Sê vir die uncle en antie wie’s daai ...” Oor haar ander kinders sê sy: “Hulle weet. Tamzyn (Tazne se ander suster) verstaan ook nou en vra nie meer soveel vrae nie.” Carmen sê as daar een ding is waaroor sy teleurgesteld is, is dat die regering nou van hulle vergeet het en nie by sy beloftes gehou het nie. Belowe “Die president was ook net hier vir daai een dag en het nooit weer met ons in kontak gekom nie. Hy sou agter die veiligheid van ons kinders en vroue gekyk het. “Die minister van justice het ook ons kommer ernstig opgevat en belowe dinge sal reggemaak word.”