DIE nasionale minister van gesondheid, Zweli Mkhize, het vir eenheid gevra teen die aankomende Covid-19-storm. Hy het tydens ’n parlementsitting gewaarsku die virus se peak waaroor hulle die publiek al so lank reeds waarsku, is nou hier. Hy sê: “Daarom moet ons as nasie saamstaan in die stryd teen die virus. Ook die politieke partye.” Maar die opposisiepartye wou net mooi niks daarvan weet nie. Die DA se Siviwe Gwarube het gesê toe die eerste positiewe geval op 5 Maart aangeland het, het haar party belowe hy gaan die staat se stryd teen die corona-virus ten volle ondersteun. Maar die DA onttrek nou daai ondersteuning, want die maatskaplike kontrak met die publiek was dat hulle by die huis bly, ten koste van hul werk en inkomste, terwyl die staat ’n gesondheidsorginfrastruktuur sal skep. En die staat het nie. Daarom loop die DA nou. Logika Omphile Maotwe (EFF) het die regering se gehalte van leierskap bevraagteken en voorspel dat, wanneer die storm woed, daar ’n slagting sal wees van apokaliptiese afmetings. Sy’t pres. Cyril Ramaphosa beskuldig van “Trumpiaanse logika” deur die ekonomie oop te stel. “Suid-Afrika is ’n gevallestudie van hoe om ’n pandemie nie te hanteer nie.” Philip van Staden (VF+) het gesê op vlak 5 het die publiek die regering die tyd gegee om die gesondheidsdienste in orde te kry. Dis egter glad nie gereed vir wat nou kom nie. “Ons is nou in ’n stadium waar Suid-Afrikaners nie net van Covid-19 sal sterf nie, maar ook hongersnood.” Marie Sukers (ACDP) het gesê die gesondheidsdienste kan nie alleen staan as ver­dediging teen die virus nie. Sy meen ook dat daar ’n groot fout gemaak is deur te fokus op staatsingryping pleks van gemeenskappe. Die UDM se Nqabayomzi Kwankwa het gesê sy party se groot kommer was altyd dat die regering op vlak 5 en 4 die kans verspeel het om behoorlike toetsingsfasiliteite in werking te stel. Ahmed Munzoor Shaik Emam (NFP) is teleurgesteld oor hoe die staat die pandemie tot dusver hanteer het. Gepleit Hy het egter gedraai na die DA en wou weet wat die party in die Wes-Kaap gedoen het om die positiewe syfers laag te hou. “Julle soek foute, pleks van om te sê: ‘Ons het ook nie genoeg gedoen nie.’ ” Ten spyte van die onstui­mige sessie het Mkhize weer gepleit vir eenheid.