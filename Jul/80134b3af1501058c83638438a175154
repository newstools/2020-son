RUSHINE de Reuck (25), ster-verdediger van Maritzburg United, sê hy staan by sy klub – selfs noudat die klub ’n for sale-bordjie om sy nek gehang het. Dit volg nadat Maritzburg se eienaar, Farook Kadodia, onlangs bevestig het hulle sal dit oorweeg om De Reuck te verkoop as die regte aanbod op die tafel is. Die 25-jarige De Reuck geniet ’n stewige seisoen by die Team of Choice. Daar’s egter sprake van ’n skuif na groot visse in die Premier­liga soos Orlando Pirates. Volgens die Kapenaar is hy oorval met oproepe en boodskappe van mense wat wil uitvis oor sy moontlike soeke na groener weivelde. “Eerlikwaar, dis nie iets waarna ek nou kyk nie,” het De Reuck aan Son gesê. “Ek is net gefokus om goed te doen vir my span. Die klub is ’n groot deel van my lewe, so ek weet waar my lojaliteit lê, al praat mense reeds oor my toekoms. Hervat Oor aanbiedinge sê hy: “Ek weet nie van enige iets nie, so daar is nie veel om te sê oor my toekoms van dié kant af nie.” Intussen wag De Reuck en die res van die PSL-spelers op die groen lig van die land se sokkerowerhede om die PSL-seisoen te hervat. Nathi Mthethwa, minister van sport, kuns en kultuur, het reeds goedkeuring gegee dat PSL-klubs na die oefenveld kan terugkeer, op voorwaarde dat hulle alle Covid-19-protokolle volg en hul spelers laat toets. Maritzburg beklee die vyfde posisie met 24 punte en sal sy plek in die top-agt wil behou.