MONITORS van die Suid-Afrikaanse Menseregtekommissie (SAMRK) het hulle voorgeneem om die Laerskool Machiu in Salt Lake vandag te sluit. Dié dreigement volg nadat die Oos-Kaapse onderwysdepartement geweier het om die skool toe te maak nadat drie onderwysers daar positief getoets is vir Covid-19. ’n Leerder met ’n hoë koors moes ook huis toe gestuur word. Die aktivis Christian Martin en prof. Basil Leverment is die SAMRK se verteenwoordigers. Albei dien die SAMRK as monitors. Die polisie se hulp moes Woensdag ingeroep word nadat Martin, Leverment en woedende ouers die skoolhoof aangesê het om die skool te sluit. Wenk Die onderwys- en gesondheidsdepartement het egter albei aangevoer die skool kan slegs vir drie dae vir fumigation gesluit word. Leverment sê hulle het na die skool gegaan nadat iemand hulle ’n wenk gegee het oor die Covid-gevalle daar. “Ons het die skoolhoof beveel om die skool te sluit, maar die departemente van onderwys en gesondheid is daarteen gekant. “Dit sê vir my hierdie departemente is roekeloos en stel nie die belange van leerders op prys nie,” sê Leverment. Martin verduidelik as maatskap­like aktivis sê hy nee vir normale skoolbywoning onder abnormale omstandighede. “Ons is meer as bewus daarvan dat onderrig ’n belangrike deel vorm in die toekoms van elke kind. “Maar om onderrig­instellings net met deep cleaning voor te berei, waarborg nie die veiligheid van hierdie kinders nie,” aldus Martin. Loyiso Pulumani, onderwyswoordvoerder, sê hul distrikskantoor het die drie Covid-gevalle onder die onnies bevestig en ook dat ’n leerder tydens ’n screening ’n hoër as normale temperatuur getoon het. “Soos per die Covid-maatreëls, gaan die skool vir drie dae toe wees. “Dit sal gedoen word sodra die skoonmaakspan daar aankom,” verduidelik Pulumani.