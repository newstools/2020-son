SUID-AFRIKA hoor môre watter 18 perde op 25 Julie aan die Durban July op Greyville deelneem. Dié wedren word weer oor 2 200 m beslis, maar met ’n verwaterde prysgeld van R1,5 miljoen weens die finansiële wurggreep van die Covid-19-pandemie. Afrika se grootste wedren sal ook vir die eerste keer in sy bestaan sonder toeskouers plaasvind. Kykers sal van 13:05 na kanaal 239 kan oorskakel om te sien watter perde die paal gehaal het, asook die allerbelangrikste loting wat beslissend vir sommige aanspraakmakers kan wees. Chris Lazarus, Vodacom se uitvoerende bestuurslid in KwaZulu-Natal, sal die loting onder die wakende oog van KZN se hoof-besoldigde opsiener Deanthan Moodley behartig. Intussen het die afrigter Justin Snaith bevestig dat Richard Fourie op die rug van die gunsteling, Belga­rion, sal wees. Fourie sal eers ’n kilogram moet afskud om op 53 kg in te weeg. Anton Marcus bly op die rug van Do It Again, wat die wedren die afgelope twee jaar gewen het. Marcus was in 2018 ook op Do It Again se rug toe hulle eerste verby die wenpaal genael het. Met dié oorwinning het hy ’n rekord vyfde July-sege behaal. Do It Again mik nou na ’n geskiedkundige derde agter­eenvolgende oorwinning. Grant van Niekerk is terug in Suid-Afrika en sal op Bunker Hunt se rug wees. Intussen het die afrigter Mike de Kock sy puik merrievul Queen Supreme vir die groot wedren ingeskryf.