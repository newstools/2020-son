DIE grootbaas van die Premiersokkerliga (PSL), dr. Irvin Khoza, het bevestig Gauteng sal wel die venue wees waar die PSL en Nasionale Eerste Liga (NFD) se veldtogte afgehandel word. Dié provinsie is op die oomblik die episentrum van die Covid-19-pandemie. Die twee ligas is opgeskort sedert Maart, toe die Covid-19-uitbreking talle sportbyeenkomste oor die wêreld heen in limbo gegooi het. Volgens Khoza sal die 16 PSL- en 16 NFD-klubs in die sogenaamde bubble in Gauteng byeenkom om hul seisoene af te handel. Khoza voeg by dat die Suid-Afrikaanse Sokkervereniging (Safa) die ligas se oorblywende fixtures nog moet goedkeur. “Aanvanklik het ons KwaZulu-Natal geïdentifiseer omdat die speeloppervlak daar baie goed is,” het Khoza gister op ’n nuuskonferensie gesê. “KwaZulu-Natal en die Noordwes-provinsie was goeie kandidate, maar ons het bevind dat Gauteng die grootste voordeel het. “Boonop het ons reeds ons voorleggings vir Safa gestuur. “Ek wil ook beklemtoon dat ons bewus is daarvan dat dit ’n sensitiewe kwessie is om die balans te vind tussen die beveiliging van mense se lewe en hul lewensbestaan. “Nes dit vir julle (die lede van die media) belangrik is om soggens op te staan om werk toe te gaan, is dit belangrik dat die spelers na hul werk terugkeer om die seisoen af handel.” Khoza het beklemtoon dit is van kardinale belang dat alle protokolle gevolg moet word om te verseker dat die spelers veilig gehou word. “Elke speler sal twee toetse ondergaan,” het die Orlando Pirates-eienaar gesê. “Die meerderheid van die klubs het reeds hul spelers begin toets. “Die tweede toets vir die spelers sal gedoen word 48 uur voordat hulle by die bubble ingaan.” Intussen het Safa se uitvoerende hoof, Tebogo Motlanthe, bevestig dat hulle ’n brief van die PSL ontvang het. Daarin word aangedui dat die PSL die opgeskorte seisoen Saterdag wil hervat. Die verwagting is in hierdie stadium dat die 32 klubs van albei sokkerligas die volgende 13 velde as oefenvelde sal gebruik: Wanderers, Loftus Vers­feld, St. Stithians, Marks Park, Johannesburg-stadion, Germiston-stadion, Ruimsig-stadion; Chris Hani-stadion (Universiteit van Johannesburg), Tuks-stadion (Universiteit van Pretoria), Pilditch-stadion, TUT-stadion (Tshwane-Universiteit vir Tegnologie); Vosloorus-stadion en die Hoërskool Fourways.