DIT is môre D-dag vir Manchester City. Dis wanneer Pep Guardiola (manager) se City-span sal uitvind of hul appèl teen ’n Europese verbod in die hof vir arbitrasie in sport (CAS) suksesvol was. Die CAS het in Februarie bevind City het ernstige oortredings van die regulasies op die gebied van finansiële skoon spel begaan. Boonop is daar bevind die Cityzens het versuim om in die ondersoek saam te werk. City is intussen ’n uitsluiting van twee jaar opgelê asook ’n boete van €30 miljoen (sowat R568,5 miljoen). City beweer op sy beurt hy’t geen reëls oortree nie. Die verhoor, wat drie dae lank geduur het, is laas maand afgehandel. As Guardiola-hulle skuldig bevind word, sal hulle vir twee seisoene nie kan Champions League-sokker speel nie. Dit hou ook enorme finansiële gevolge in, want City kan tot £100 miljoen (byna R1,9 miljard) aan inkomste kwyt wees. Guardiola was Vrydag nog oortuig hulle sal wel volgende seisoen Champions League-sokker speel. “Ek het vertroue en glo ons sal in die kompetisie wees,” het hy gesê.