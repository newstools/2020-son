VAKANSIEGANGERS kon hul oë nie glo nie toe die twee swaargewigboksers Tyson Fury en Anthony Joshua mekaar onlangs by ’n gewilde vakansie-oord raakloop. Dit was by Marbella aan die Spaanse kus. Fury het in sy motor verby Joshua gery. Hy het gestop, sy venster afgedraai en ’n paar woorde gewissel. Fury en Joshua boks volgende jaar in twee gevegte om die wêreld se swaargewigtitels te verenig. Joshua is die WBA-, WBO- en IBF-kampioen en Fury dié van die WBC. Joshua het op sy Instagram-blad die eerste hou ingekry en geskryf: “Sweeeeeeeeeeeet Caroline!! Ohhhh ohhh ohhhhh.” Dis ’n aanhaling van Neil Diamond se lirieke uit “Sweet Caroline”, wat oor die jare sinoniem geword het met groot sportgebeurtenisse. Fury het gereageer met: “Die fights is aan.”