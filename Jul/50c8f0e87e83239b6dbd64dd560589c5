HIER kom ’n boksoorlog soos wat Suid-Afrika lank laas gesien het. Rowan Campbell en Ryno Liebenberg pak mekaar later vanjaar op Golden Gloves se toernooi by Emperors Palace in die tussengewig­afdeling. Albei boksers het aangedui hulle gaan mekaar uitslaan. Campbell, Suid-Afrika se supermiddelgewigkampioen, het in ’n onderhoud met Brian Mitchell gesê hy glo die ouderdomsverskil kan ’n groot faktor wees. Campbell is 26 jaar oud en Liebenberg 36. “My liggaam is besig om te peak. “My beste dae kom nog, terwyl Ryno se loopbaan einde se kant toe staan. “Die geveg kom dus vir hom op die verkeerde tyd. “Ja, Ryno sê altyd hy kan almal uitslaan, maar hierdie keer gaan dit hy wees wat op die naat van sy rug gaan beland. “Ek móét hom eenvoudig uitslaan om my baasskap te bewys,” het Campbell gesê. Liebenberg het egter teruggekap deur te sê Campbell het nog baie om te leer en dat hy “nog nie op sy level” is nie. Mitchell het gesê die kragmeting gaan groot vermaak vir die fans wees. “Ryno is ’n bokser wat altyd reg is vir oorlog. “Hy bly heeltyd vorentoe kom. Hoe harder die geveg is, hoe meer is Ryno in sy element.”