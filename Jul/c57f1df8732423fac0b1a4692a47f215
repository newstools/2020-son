GEORGE. – ’n Man wat tweedehandse klere uit sy backyard verkoop, is op heterdaad betrap waar hy sy stock van ’n huis se wasgoeddraad af steel. Die vermeende dief (27) se luck het Sondag gedraai toe hy gevang is waar hy drie jeans en gholfhemde van ’n huis in Zone 9 in Thembalethu naby George­ gegaps het. Die kleresmous het ook sommer ’n nat baadjie aangehad wat gesteel is by ’n huis net ’n paar strate van waar hy gevang is. Sondag het die plaaslike gemeenskap juis gekla oor ’n sindikaat wat die afgelope twee maande klere van die wasgoeddrade in die gebied af steel. Hulle beweer die ou steel klere en dan verkoop hy dit uit sy backyard-stalletjie. Huishoudings het klomp klere verloor. Enige iets van truie, jeans, hemde en selfs panties! Volgens Zozo Sixithi­, die eienaar van die huis waar die man gevang is, was hy besig om sy vrou te help huis skoonmaak toe hy hoor hoe mense iemand in die jaart jaag. Hy het toe gaan ondersoek instel en sy jeans en hemde in ’n bondel op die grond sien lê. Die bure het die ou gesien waar hy die goed probeer steel. Hy het sy buit net so gelos en probeer wegkom, maar is gevang. Toe sien die mense die ou het sowaar die baadjie aan wat hy nou net gesteel het! Volgens Zozo het hy in die afgelope drie maande baie klere van die draad af verloor. ’n Buurman, Vela Fosi, sê hy’t gesien hoe die dief die klere van die draad af gaps. Hy was ietwat verbaas dat ’n vreemde man dit in sy buurman se jaart doen. Publiek Fosi sê hy’t ook gesien die ou het die nat baadjie aan. “Dis die persoon wat ons klere gesteel het en dit dan aan die publiek verkoop,” sê Fosi, wat self ook baie klere verloor het. Die plaaslike polisiewoordvoerder, kapt. Dumile Gwavu, sê die man is vir diefstal gearresteer.