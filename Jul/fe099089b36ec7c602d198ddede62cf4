ZINDZI Mandela-Hlongwane is by haar begrafnis as 'n ware held beskryf wat bereid was om haar eie lewe op te offer vir die vryheid van ander Suid-Afrikaners. Jeff Radebe, voormalige minister van energie en ANC-strydros, het Mandela-Hlongwane 'n "leier in eie reg" genoem. Mandela-Hlongwane is Vrydagoggend in die Fourways Memorial Park in die noorde van Johannesburg ter ruste gelê. In vergelyking met haar ma, Winnie Madikizela-Mandela, se begrafnis twee jaar gelede, was hare klein en ’n intieme weens die streng Covid-19-regulasies. Die aktivis en ambassadeur in Denemarke is Maandag op 59 jaar oorlede. Familie en hegte vriende het gesê hulle is nog steeds besig om haar skielike dood te verwerk. Julius Malema, leier van die EFF, het ook die begrafnis bygewoon. Malema is ’n  hegte familievriend en het gesê dat hy steeds in skok is. Malema het gesê Mandela-Hlongwane was vreesloos en het altyd gesê wat op haar mind was. - EWN 