SARON. – Nieteenstaande streng lockdown-regulasies steur baie hulle nie aan dié ernstige krisis nie. Inwoners het Sondag gekla oor die gebrul van ’n klomp quad bikes wat op ’n pop-a-wheelie-spree in ’n speelpark gegaan het. Inwoners kla dat die meeste bikers en mense wat by die speelpark saamgedrom het om die spektakel te aanskou heeltemal vergeet het van die land se streng Covid-19-maatreëls. ’n Inwoner wat anoniem wil bly, pak uit: “Dis die tweede Sondag dat dit gebeur. Ek het uit my middagslapie wakker geskrik toe ek die geraas hoor. “Dis kommerwekkend om te sien hoe mense nie die dodelike pandemie ernstig opneem nie. “Dié lawaaimakers het ook geen respek vir die bejaardes of siek mense wat hier bly nie. “Die polisie moet dié rygoed waarmee selfs jong kinders deur die strate jaag, uit die openbaar verwyder.” Van die jong manne in die groep het tartend afgeshow toe hulle opmerk Son neem foto’s. Baie min op die toneel het maskers gedra. ’n Halfuur nadat daar by die polisie oor die rumoer by die speelpark gekla is, het cops opgedaag en die groep opgebreek. Die bikers het hulle vinnig uit die voete gemaak. Lt.kol. Lilian Pa­tience, die vorige bevelvoerder van die polisiestasie in Saron, het die probleem van quad bikes in die dorp op haar laaste GPF-vergadering aangespreek en gesê die polisie gaan dringend aandag daaraan gee. Patience is intussen na Mbekweni verplaas. AO Mandla Dawede sê ’n inwoner het Maandag kom kla. Daar is ook gekla dat daar anderpad gekyk word wanneer kinders van gesiene ouers betrokke is. Hy sê: “As dié bewering waar is, sal ons dit stopsit. “Die feit dat kinders se veiligheid by ’n speelpark in die gedrang kom en mense nie social distancing handhaaf en maskers in die openbaar dra nie, is ’n bron van kommer. “Die polisie gaan in die vervolg mense beboet wat dié voertuie op straat gebruik. En as minderjariges betrokke is, moet ouers opdok vir die boete.”