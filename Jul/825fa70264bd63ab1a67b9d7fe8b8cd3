JUVENTUS se manager, Maurizio Sarri, glo dat sy Portugese ster in staat is om druk te hanteer soos min ander spelers. Sarri het die “ongelooflike Cristiano Ronaldo” geprys nadat hy twee strafskoppe vir Juventus teen Atalanta aangeteken het om ’n gelykop uitslag (2-2) te verseker. Ronaldo het Saterdag in Turyn sy 27 ste en 28 ste doel vir Juventus in die Serie A-kompetisie aangeteken, wat hulle nóg nader aan die Scudetto neem. Ronaldo het gelyk gemaak ná Duván Zapata se eerste doel vir Atalanta voordat hy in die 90ste minuut ’n strafskop aangeteken het. Sarri, wie se span nou agt punte voor is op die puntelys, het ses wedstryde oor. En met hul naaste teenstanders, Lazio, wat met 2-1 teen Sassuolo vasgeval het, lyk die titel weer na ’n sekerheid. “Hy is ’n kampioen met sy voete, maar ook met sy kop. Hy slaag daarin om die druk wat hy op hom het op ’n ongelooflike manier te hanteer,” het Sarri op ’n nuuskonferensie gesê. Hoewel Juventus Dinsdag met 2-4 teen AC Milan verloor het, behou hy ’n voorsprong van nege punte oor Atalanta, wat in derde plek is. Sarri voel Juventus verdien die punt, met ’n besige reeks wedstryde wat Woensdag teen Sassuolo voortduur. Hy sê: “Ons het hard gewerk vir die punt. Ons het teen een van die beste spanne in Europa gespeel en dit is ’n baie belangrike uitslag. “Die Scudetto-wedloop is geensins verby nie. Daar is steeds 18 punte beskikbaar. Dis ’n baie moeilike fase van die seisoen. “Die wedstryde is baie en dit is moeilik om kontinuïteit te vind, daarom is Ronaldo se vertonings selfs nog belangriker vir die span.”