MET die snelle toename in Covid-19-gevalle in die Nelson Mandelabaai, dring die Metro se waarnemende burgemeester daarop aan die provinsie moet terugkeer na vlak 4 van die lockdown. Die siekte neem veral toe in skole, townships en polisiestasies – en die hospitale bars uit hul nate. Thsonono Bu­yeye, die burgemeester, sê dít is die oplossing om te deal met gevalle van Covid-infeksie gedurende die winter. Volgens Buyeye is daar nou meer as 1 000 Covid-19-­ gevalle in Motherwell. Ander hotspots is Uitenhage, KwaNobuhle en KwaZakhele. “Die syfers gaan nie verander nie. Daar is geen versoeke wat ons aan inwoners kan rig wat ons nie alreeds gedoen het nie. “Dit is hoekom ons van mening is dat ’n strenger lockdown in die Nelson Mandelabaai-Metro ons sal help om die virus te beheer,” sê Buyeye. Hy sê hospitale cope glad nie op die oomblik nie en die polisiestasies en klinieke moet ook gereeld gesluit word weens Covid-19-besmetting. “Ons het al hoe minder hospitaalbeddens by ons gesondheidsfasiliteite beskikbaar,” voeg Buyeye by. Shane Brown, voorsitter van die Covid-19-ramp­bestuurforum, sê hoewel die Metro maatreëls ingestel het om hospitale by te staan, is daar ’n werklike vrees dat daar binnekort nie meer beddens beskikbaar sal wees nie. “Jy kan nie die verspreiding van die virus keer as mense aanhou rondbeweeg nie. “Maskers is die mees kritieke toerusting om die verspreiding van die virus te keer, maar mense loop rond en socialise sonder om hul maskers te dra. “Ons vrees ook dat ons vervoermiddele onbeskikbaar gaan raak om mense na hospitale te vervoer, want nie almal beskik oor hul eie vervoer nie. “Die lockdown het gehelp om die virus se besmettingsyfer te vertraag, maar die mayor voel ’n verdere lockdown is nodig, want dinge gaan nog erger raak. “Nou is nie die tyd om te socialise nie. “En selfs al moet mense winkels toe gaan, is dit nie nodig om die hele gesin saam te vat nie,” waarsku Brown baie ernstig.