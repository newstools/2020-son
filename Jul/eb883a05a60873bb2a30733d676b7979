Na die Reds se goeie oorwinning met 32-26 oor die Waratahs laas week in Brisbane, sal die span van die breier Reuben Thorne alles in die stryd werp om die Rebels vandag in Sydney se Brook­vale Oval in ’n Superrugby AU-kragmeting ore aan te sit. Die Rebels het vyf van hul laaste sewe Superrugby-wedstryde teen die Reds gewen. Die Rebels sal vol vertroue wees dat hulle weer op die wenpad kan kom nadat hulle laas week in Canberra met 23-31 teen die Brumbies vasgeval het. Die twee spelers wat die grootste invloed op die kragmeting kan hê, is die los­skakels James O’Connor van die Reds en sy eweknie, Matt Toomua, van die Rebels. Beide spelers is uitstekende spelskeppers wat baie er­varing het. Die vertoning van dié twee spelers gaan beslis ’n groot rol speel in die uitslag van hierdie kragmeting. Die Western Force sal hul terugkeer na Superrugby môre­ in Sydney teen die Waratahs maak. Die span van Perth se come­back in die eenmalige binnelandse kompetisie het vir groot entoesiasme en opgewondenheid onder sy afrigters en spelers gesorg. Die laaste keer dat die Force­ nog die Waratahs aangedurf het, is drie jaar gelede in ’n emosionele affêre in Perth. Tim Sampson, afrigter van die Force, en sy manne kan nie wag om weer Superrugby te speel nie. Hulle sal wil bewys dat hulle in die eerste plek nooit uit die kompetisie geskop moes gewees het nie.