KRIEKET Suid-Afrika (KSA) gaan volgende week die forensiese ouditeursverslag oor sy geskorste uitvoerende hoof ontvang. KSA het Thabang Moroe in Desember geskors op aanklag van beweerde wangedrag. Hy het egter sedertdien steeds ’n maandelikse salaris verdien. Die KSA-raad het Jacques Faul toe as waarnemende uitvoerende hoof aangestel. Vroeg in Junie het Moroe, wat nog nie voor ’n tugkomitee verskyn het nie, op advies van sy regspan teruggekeer werk toe. Foto’s oor sy terugkeer vir diens is in die sosiale media gedeel. Moroe het voor die hekke van die KSA-kantore gestaan en sy teenwoordigheid het vir groot verwarring gesorg. Aanbevelings KSA moes toe herhaal dat Moroe geskors bly. Die beheerliggaam sê in ’n verklaring sy direksie het Maandagaand ’n aanvanklike bespreking gehad rakende die eerste verslag van die forensiese oudit. ’n Opvolgvergadering waar die raad op die nodige stappe na aanleiding van die bevindinge en aanbevelings sal besluit, vind môre plaas. “Ek wil benadruk dat die direksie dié saak dringend hanteer en ons is daartoe verbind om dit onmiddellik af te handel,” sê Chris Nenzani, president van KSA. “Hoewel die verslag effens vertraag is, word dit volgende week verwag. “Ons sal beslis op grond van die eerste verslag kan optree oor die kwessie van die geskorste uitvoerende hoof.”