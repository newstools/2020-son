ENGELAND se krieketspan het Dinsdag die Wes-Indiese Eilande met 269  lopies geklop om sy reeks van drie toetse met 2-1 te wen. Dit was die Engelse se tweede agtereenvolgende sege op Old Trafford nadat die Windies die eerste toets in Southampton gewen het. Daar is besluit om volgens die bio bubble-veilgheidsmatreëls die tweede en derde toetse in Manchester te speel. Die Windies is op die laastee dag die taak gestel om ‘n teiken 309 lopies te jaag, maar die besoekers is vir 129 uitgeboul nadat die naatbouler Chris Woakes met 5/50 verwoesting in die besoeker se tweede beurt gesaai het. Slegs  Shai Hope (31), Jermaine Blackwood (23) en Shamahr Brooks (22) kon enige weerstand bied. Ofskoon Woakes Dinsdag die groot held met die bal was, was dit sy mede-naatbouler Stuart Broad wat die kollig met wedstrydsyfers van 10-67 in dié toets sou steel. Dié veteraan-naatbouler het 4 paaltjies in die Windies se tweede beurt platgetrek om in die proses sy 500ste toetspaaltjie te kry. Hy het Kraigg Brathwaite been-voor-paaltjie betrap en sodoende by 'n uitgesoekte groep boulers aangesluit wat 500 paaltjies of meer kon inoes. Broad is as die speler van die wedstryd en die reeks aangewys ten spyte van die feit dat hy weggelaat was vir die eerste toets in Southampton. Hy sluit hom aan by Muttiah Muralitharan (800), Shane Warne (708), Anil Kumble (619), James Anderson (589), Glenn McGrath (563) en Courtney Walsh (519) om meer as halfduisend paaltjies te vat. 