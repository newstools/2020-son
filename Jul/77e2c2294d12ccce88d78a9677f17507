DIE Kaapse uitvoerende burgemeester, Dan Plato, sloer met sy ondersoek in die voorval van die man wat kaal uit sy shack gesit is. Bulelani Qholani het laas maand in die Empolweni-plakkerskamp in Khayelitsha nasionale nuus gehaal nadat wetstoepassers hom kaal uit sy hokkie gesit het. ’n Video van die uitsetting is wyd in die sosiale media versprei. Volgens Qholani was hy besig om te bad toe hy uit sy shack gedwing is. Geskors Plato het egter beweer Qholani het takties opgetree deur kaal uit te trek enkele minute voordat die wetstoepassers sy shack genader het. Tog het Plato die betrokke beamptes hangend ’n ondersoek geskors. Hy’t in Junie in ’n persverklaring gesê die ondersoek sal teen 10 Julie afgehandel wees. Die ondersoek is egter nog nie afgehandel nie. Plato se spindokter, Greg Wagner, sê: “Die voorlopige ondersoek is afgehandel en ons wag vir die uitkoms van die volledige ondersoek voordat ons verder kommentaar kan lewer.”