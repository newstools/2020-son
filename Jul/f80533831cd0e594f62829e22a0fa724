DIE Suid-Afrikaanse Sokkervereniging (Safa) het sy spiere gebult deur die Premiersokkerliga (PSL) se voorgestelde datum vir hervatting van die seisoen af te keur. Dis na verneem word omdat die skeidsregters se fiksheidsvlakke nog nie na wense is nie. Safa het die PSL se aanvanklike datum van 18 Julie verwerp. Die beheerliggaam het aangedui dat die seisoen in die eerste week van Augustus kan begin. Dié nuwe datum is bepaal sodat die wedstrydbeamptes genoeg tyd het om op die verwagte fiksheidsvlak te kom vir die hervatting van die seisoen. Suid-Afrikaanse sokker-fans sal onwillekeurig wonder of die jare lange twis tussen Safa se president, dr. Danny Jordaan, en die PSL se voorsitter, dr. Irvin Khoza, enigsins ’n rol speel in die situasie. Khoza, wie se voorstel vir die hervatting van die seisoen dalk ooroptimisties was, sal steeds nie geheel en al tevrede wees met nóg ’n uitstel van twee weke nie – maar Jordaan se organisasie het natuurlik die laaste sê. Safa se Working Group het laas week met sy PSL-eweknieë ontmoet om ’n datum vir die hervatting van die seisoen vas te stel. Luidens ’n verklaring is die volgende op Maandag se vergadering besluit: “Volgens die skeidsregtersubkomitee van die tegniese komitee is die eerste week van Augustus 2020 ’n toepaslike datum vir die begin van NSL-wedstryde. “Die regering en NSL het ooreengekom dat die provinsie van Gauteng die venue sal wees vir klubs se hotelle, oefensessies en die speel van die wedstryde. “Safa het geen bydrae tot hierdie proses gehad nie.” Verder dui die verklaring aan dat die refs se fiksheidsafrigter wat deur Fifa aangewys is, aanvanklik ’n periode van drie weke wou hê om die refs in die beste shape te kry. “Die partye het egter onderling ooreengekom oor ’n versnelde oefenperiode van twee weke om aan die begindatum van Augustus te voldoen,” lees die verklaring verder. “Die 110 wedstrydbeamptes sal aan ’n mediese en verpligte fiksheidstoets onderwerp word. “Die mediese ondersoek behels spesifiek die toets vir Covid-19. Diegene wat negatief toets, sal onmiddellik ’n 14-dag-fiksheidstoets ondergaan onder leiding van die Fifa-goedgekeurde fiksheidsafrigter.” ’n Fiksheidskonsultant van Fifa het ook aan die besprekings deelgeneem. “Sodra die compliance officer sy verslag gedoen het, word dit aan die regering voorgelê vir ’n datum vir hervatting van die spel. “Die wêreldsokkerliggaam Fifa aanvaar dat dit die regering se verantwoordelikheid is om die terugkeerdatum na die spel goed te keur. “Ons sal Fifa op hoogte hou van die vordering wat gemaak word,” lees die verklaring.