VERSKEIE skole het erg deurgeloop toe die storm dakke afgewaai en strukture inmekaar laat tuimel het. Die Hoërskool Nomzamo in Strand is so erg getref dat leerders en personeel om veiligheidsredes huis toe gestuur is. Die Primêre Skool FJ Conradie in De Doorns wat al sowat 50 jaar bestaan, moes ook gesluit word weens erge skade. Die skool is destyds van prefab-materiaal gebou en sou later oorgebou word. Dit het egter nooit plaasgevind nie. Volgens Bronagh Hammond, woordvoerder van die Wes-Kaapse onderwysdepartement (WKOD), is daar nog rommel by die Nomzamo wat rondlê en ’n risiko inhou. Hammond sê: “Die raming van die skade en kostes is nog nie bekend nie. “Een van die badkamers is beskadig. Presies hoeveel klaskamers beskadig is, moet nog vasgestel word. Afgebaken “Die departement moet nog ’n assessering hiervan doen en kyk of die ander klaskamers gebruik kan word. “Ons moet seker maak dat al die puin verwyder word en die area veilig afgebaken word. ’n Soortgeyke skadeberaming moet nog in De Doorns gedoen word. Hammond sê hulle het gistermiddag nog op inligting van ander distrikte gewag oor skade wat die storm elders aangerig het. 