PRES. Cyril Ramaphosa se aankondiging Sondagaand dat die verkoop van drank weer verbied word, het menige dop-lover onkant gevang. Daar is ook mense wat verheug is oor dié besluit van die National Coronavirus Command Council. Die Khoi-aktivis Christian Martin sê ongevalle-eenhede het die impak van drankverwante beserings die hardste gevoel. “Drank is een van die groot euwels in ons gemeenskap. “Dis ’n sosiale dier, want mense drink nie alleen nie. “Daar is altyd baie mense wat saam drink. “Die meeste van ons misdade is as gevolg van die invloed van drank,” meen hy. Past. Jan Bekkies stem saam met Martin. Hy sê: “Ek is baie gelukkig oor die nuus. Drank is al die jare gebruik om mense se menswaardigheid weg te vat en ook onse trots. “Wanneer mense onder die invloed van drank is, dan verloor hulle hul morele standaarde. “Geweld, wat vroue en kinders meestal deurmaak, het ook (weens die vroeëre verkoop van alkohol) toegeneem. Ek voel wel jammer vir die mense wie se werk geaffekteer word.” Gordon Samson sê: “Geweld en allerhande misdade vermeerder elke keer dat drank beskikbaar is. “Dis regverdig dat die drankwinkels toe is, aangesien burgers van Suid-Afrika ook nie toegelaat word om sigarette te koop nie. “Ons gemeenskappe is baie beter af wanneer drank nie teenwoordig is nie.”