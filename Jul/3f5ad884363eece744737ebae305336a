DIE toetsreeks tussen die krieketspanne van Engeland en die Wes Indiese Eilande is nou met 1-1 gelykop ná die tuisspan vandag die tweede toets in Manchester met 113 lopies gewen het. Jason Holder (kaptein) se Windies is vroeër die taak gestel om 302 lopies te jaag, maar is uiteindelik almal uitgeknikker vir 198. Ben Stokes het sy skitterende beurt van 176 in die eerste beurt opgevolg met ’n blitsige 78* en is welverdiend as speler van die wedstryd aangewys. Die veteraan snelbouler, Stuart Broad, het sy terugkeer na die span gevier deur ses paaltjies in die wedstryd in te palm. Die Windies se Sharmahr Brooks (62), Jermaine Blackwood (55) en Holder (35) het moedig probeer, maar hulle het geen ondersteuning van die ander kolwers gekry nie. Die derde en beslissende toets begin Donderdag en word óók op Old Trafford in Manchester gespeel.