ASTRON Energy South Africa is feitlik doodstil oor wat gebeur het toe ’n ontploffing die refinery in Milnerton geruk het. Twee mense is Donderdag in die voorval dood. James-Brent Styan, ’n woordvoerder vir Anton Bredell, die Wes-Kaapse minister van plaaslike regering, omgewingsake en ontwikkelingsbeplanning, het gesê etlike mense is ook beseer. “Ons is nie seker­ hoeveel mense beseer is nie, maar van hulle is in ’n ernstige toestand en is na hospitale geneem. “Ons betreur wat gebeur het en die lewensverlies en besering van mense. “Ons wil wel die nooddienste loof vir hul vinnige optrede. Die nooddiensmense was op die ball. “Die raffinadery is ’n sleutelpunt en first respondence se reaksie was blitsig. “Hulle was letterlik binne minute op die toneel.” Volgens Styan was die aanleg ’n hele ruk afgeskakel vir maintenance en hulle was in die proses om dit weer aan te skakel. Hoewel Astron Energy nog geen amptelike verklaring uitgereik het om te sê wat aangaan nie, verneem Son dit kan ’n furnace wees wat ontplof het. Die werkers is ook aangesê om niks oor die voorval te sê nie. Die ontploffing het omstreeks 04:00 gebeur. In ’n voorlopige ver­klaring sê Astron Energy hy het onmiddellik noodmaatreëls toegepas en die owerhede laat weet. “Die brand is geblus en alle werk by die aanleg is gestaak. “Ons prioriteit is om seker te maak mense is veilig.” Vroeër het Bredell gesê die situasie is onder beheer. “Die voorval het aan die produksiekant gebeur. Die publiek hoef nie te worry oor besoedeling nie. Die situasie word dopgehou.” Petrol Astron Energy is die derde grootste ru-olie-raffinadery in die land. Hy vervaardig petrol, diesel en vloeibare gas.