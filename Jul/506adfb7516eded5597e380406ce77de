SPRINGBOK. – Benewens hartseer, het ’n seuntjie se waterdood baie vrae laat ontstaan. Redgel Cloete (5) van Matjiesfontein het Sondagmiddag tragies verdrink in ’n oop watergat agter die sendingdorpie se nuwe skool. Volgens bronne het hy en ’n paar maatjies by die “dam” gaan speel. Dit is tans baie vol ná die goeie reënval en etlike meters diep. Die seun het vermoedelik van ’n sandwal afgegly. Hulp Ná ’n gesoek van sowat drie ure het die cops sy liggaampie uit die water gehaal. Die bron sê: “Van sy geskokte maatjies het na nabye huise gehardloop op soek na hulp.” Zihaadt “Hangkas” Cloete, ’n bekende sakeman in die omgewing, is baie ongelukkig oor die tragedie. Hy sê die watergat het ontstaan nadat die nuwe skool daar gebou is. Hy meen daar moes ’n keerwal gebou gewees het. Praat Gister het Cloete die watergat met sy eie toerusting leeg gepomp. Etlike duisende liters water het deur die jaart van die skool geloop. Redgel se mammie, Ruanda Cloete, was te getraumatiseer om met Son te praat. Samantha Tatas, munisipale bestuurder van die Nama Khoi-munisipaliteit in Springbok, het gesê sy was glad nie bewus van die watergat nie, maar sy sal die saak verder vat.