DIE Northerns se mense het nie ore nie en dit maak haar bang. Diep bang. Veral die ouer garde is baie bekommerd oor die mense wat nie lockdown­regulasies gehoorsaam nie. Judith Bruintjies (74) is ’n afgetrede onderwyseres. Sy sê die ongehoorsames plaas onskuldige mense se lewe op die spel. “Ons as bejaardes word telkemale gewaarsku om binnenshuis te bly. “Dit maak ons bang. “Op die oomblik is ons vulnerable. “Ek dink die weermag moet sy regmatige deel doen en die strate van die Northerns patrolleer. “Daar is nooit regtig in die meer as 100 dae van inperking patrolliewerk deur die weermag of polisie gedoen nie. “Persone wat nie aan die regulasies voldoen nie, moet streng vasgevat word. “Mense se lewe is hier op die spel,” sê Bruintjies. Met die maatskaplike toelae wat die afgelope naweek aan begunstigdes uitbetaal is, is duisende bejaardes potensieel blootgestel aan Covid-19. Ellelange rye by winkelsentrums waar sosiale afstand kwalik toegepas is, was aan die orde van die dag. Met die peak in besmettings en sterfgevalle wat binnekort verwag word, is die opeenhoping van mense in geslote ruimtes nie goed nie. Kloue Bruintjies voeg by sy dink in die besonder aan die oumense wat in ouetehuise bly. “Ek is bevoorreg om by my seun te woon, maar ek bid dat Covid-19 sy vuil kloue weg sal hou van die ouetehuise.”