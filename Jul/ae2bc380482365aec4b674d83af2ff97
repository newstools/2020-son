DIE minister van arbeid en indiensneming, Thulas Nxesi, het ook nou positief getoets vir Covid-19. Nxesi het Vrydag sy uitslae ontvang. Hy is ná ministers Nosiviwe Mapisa-Nqakula, Gwede Mantashe asook adjunkministers Hendrietta Bogopane-Zulu en Nkosi Holomisa die vyfde kabinetslid om die corona-virus op te doen. Mapisa-Nqakula en Holomisa het intussen herstel. Phumla Williams, kabinetswoordvoerder, sê in 'n verklaring dat Nxesi in goeie luim en vol vertroue is dat hy gaan herstel. "Kom ons gee ons ondersteuning aan dié wat teen die virus veg. Deur onsself, ons families en gemeenskappe te beskerm, laat ons voortgaan om aan alle gesondheidsprotokols te voldoen en gereeld ons hande te was, behoorlik ons maskers te dra en social distancing toe te pas. Saam kan ons die corona-virus oorkom." Nxesi is tans in afsondering en sal voortgaan om van die huis af te werk.