WOEDENDE betogers het geboue by die Monwabisi-strand aan die brand gesteek. Die inwoners van die Endlovini-plakkerskamp in Khayelitsha het gister vroeg­oggend die besige Baden Powell-rylaan met brandende tyres versper. Daarna het hulle ook die resort geteiken. ’n Gemeenskapsleier, Lonwabo Mqina, sê hulle eis dat hul chemiese toilette onmiddellik skoongemaak moet word. Volgens Mqina het Sanitech, die maatskappy wat gekontrakteer is om die toilette te verskaf en te onderhou, dit reeds nege dae nie skoongemaak nie. Morsig Mqina voeg by: “Ons soek eintlik nie meer chemiese of tydelike toilette nie. “Ons soek behoorlike toiletgeriewe. “Die inwoners eis verder dat die Stad nie meer Sanitech aan ons kontrakteer nie, want hul diens is slordig en morsig. “Hoe verwag hulle die mense moet lewe met toilette wat nege dae lank oorloop?” Die Kaapse mayor, Dan Plato, veroordeel die afbrand van die fasiliteite. “Dis ’n jammerte dat die fondse wat bedoel is vir broodnodige dienste nou herlei moet word om die fasiliteite reg te maak,” sê hy. Mqina sê: “Ons as die gemeenskapsleierskap veroordeel ook die afbrand van die geboue. Fasiliteite wat reeds daar is, moet nie vernietig word nie. “Maar die inwoners se woede het oorgekook weens die manier waarop hulle tot dusver behandel is.” ’n Polisiewoordvoerder, kapt. FC van Wyk, bevestig dat drie betogers – twee mans en ’n vrou – aangekeer is. Volgens hom is die verdagtes se ouderdomme tussen 36 en 41. Hulle word van openbare geweld aangekla.