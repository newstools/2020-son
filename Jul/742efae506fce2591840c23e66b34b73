TWEE van Suid-Afrika se sogenaamde kleiner rugbyunies, die Suidwestelike Distrikte (SWD) en Ooste­like Provinsie (OP), verwelkom SA Rugby se besluit om dié jaar se klubrugby-ligas en Curriebeker se Eerste Liga te kanselleer. Son het gister met Hennie Baartman, president van SWD, en André Rademan, die man aan die stuur van OP, oor dié besluite gepraat. Baartman sê: “Ons verwelkom SA Rugby se besluite. “In fact, ons bestuur het, voordat die besluit van bo af gekom het, ook reeds besluit om klubrugby vir die jaar op te skort. “Ons beoog om van Februarie tot so einde Maart ’n voorseisoense klubkompetisie te hou. “Ons het reeds die klubrugbysakekomitee opdrag gegee om na so ’n toernooi te kyk. “Ons kyk daarna om klubs in hul munisipale streke te laat speel – sulke wedstryde is ook geleenthede vir die klubs om ’n inkomste te genereer, want ons weet hoe moeilik dit is en gaan wees vir borge om aan boord te kom. “Ons beoog dan om die liga ná die Paasnaweek te laat begin.” Baartman sê SWD se profes­sionele spelers sal tot die einde van September hul salarisse ontvang. Rademan sê OP verwelkom die Suid-Afrikaanse Rugbyunie (Saru) se besluit en dis “ ’n goeie een”. Hy sê: “Kyk, ons almal wil rugby speel en dit aanbied, maar die realiteit is dat die virus sal versprei omdat rugby ’n kontaksport is en dis in die belang van almal betrokke dat ons die seisoen opskort. “Aan die een kant sit ons met mense se lewens en aan die ander kant met rugby. Ek dink vir nou moet rugby maar eers ’n tree agteruit neem.” Rademan sê die OP se gekontrakteerde spelers sal betaal word soos ooreengekom. Son het die Boland Rugbyunie (BRU) ook om kommentaar genader, maar sy woordvoerder, Mark Ward, het laat weet: “Ons vergader Maandag om die pad vorentoe te bespreek. Ons sal daarna kommentaar lewer.”