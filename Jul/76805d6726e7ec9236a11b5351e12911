KANALOA Hawaii is nie van plan om sy geledere met veterane te vul nie. Hy sal eerder die room van die oes van die Stille Oseaan wil ontwikkel, het die span se hoofbestuurder, Cam Kilgour, aan Reuters gesê. Die nuwe span, gerugsteun deur ’n groep voormalige All Black-spelers en eilanders vanuit die Stille Oseaan, is Vrydag voorlopig goedgekeur om aan te sluit by Major League Rugby. Dié het ’n groot deel van sy 2020-seisoen gekanselleer weens die Covid-19-pandemie en die span in Colorado ontbind. Die voormalige All Blacks Jerome Kaino, Joe Rokocoko, John Afoa, Benson Stanley, Anthony Tuitavake en Ben Atiga is almal lede van Kanaloa Hawaii se eienaarsgroep. Die bestuur van Kanaloa in Hawaii vereis ’n minimum kwota van 25% Hawaise spelers. Die hoofbestuurder het gesê hy verwag dat die res van die groep jong spelers van die Pasifiese Eilande sal wees. “Ek wil nie ’n rusoord vir veteraanspelers bestuur nie. “Die beste talent ter wêreld kom van die Stille Oseaan, maar niemand ontwikkel dit nie. “Ons wil die jong manne op 20 of 21 kry wat pas begin, en ons gaan hulle ontwikkel met die beste afrigters en hoëprestasieplanne wat ons het.” Kilgour het bygevoeg dat die span waarde sal put uit die sterk klub- en skolerugbykompetisies in Hawaii. Hy wil ook oorsese Hawaise spelers huis toe bring. “Die talent en diepte van rugbyspelers in Hawaii word nie benut nie. Ons wil regtig ons Hawaiiërs tuisbring en vir ons sien speel.”