DIE gevaar van Covid-19 het oënskynlik ’n hoogtepunt bereik en baie ouers vrees vir hul skoolgaande kinders se veiligheid. Ook kinders kan baie angstig raak hieroor. Skole kan leerders so veilig moontlik hou deur hulle ’n redelike groot fisieke afstand te laat handhaaf en hulle die beste sanitêre praktyke moontlik te laat toepas. Tog is dít dalk nie genoeg om ouers en kinders se vrese te besweer nie. Volgens die webwerf jougesin.solidariteit.co.za is daar heelwat wat jy as ouer kan doen om jou kinders se fisieke en emosionele gesondheid te versterk terwyl hulle hul akademiese jaar voltooi. Eerstens, maak seker hulle dra ’n masker. As jou kind dit kan verdra om ’n masker aan te hê, moet jy seker maak hy of sy gaan skool toe met een. As dit moontlik is, stuur ontsmettingslappies saam met hulle skool toe sodat hulle self hul lessenaar skoon en virusvry hou. Vrees kan emosionele stres veroorsaak. Dit is reeds moeilik om ’n nuwe skooljaar te begin. Tydens ’n pandemie is dit selfs moeiliker. Unicef, die Verenigde Nasies se kinderfonds, beveel aan dat jy openhartig met jou kinders gesels oor hul bekommernisse om hulle sodoende gerus te stel. Beklemtoon ook dat dit nie onnatuurlik is om oor so iets senuagtig te voel nie. Wees eerlik oor die aanpassings, byvoorbeeld om beskermende drag soos ’n masker te dra. Wat kinders se fisieke afstand van hul maats en onderwysers betref, help hulle om aan nuwe maniere te dink om in verbinding te bly. Kinders leer by volwassenes hoe om hulle te gedra. Daarom is dit baie belangrik dat jy deur jou voorbeeld lei. Maak gereeld hande was deel van jou roetine, vermy mense wat nies en hoes en gooi die snesie dadelik weg nadat jy dit gebruik het. As jy dié voorbeeld stel, sal die kleintjies makliker nuwe roetines aanleer. Terselfdertyd moet jy hul simptome dophou. Die lys van tekens van besmetting brei voortdurend uit. Dit is belangrik dat ouers op die hoogte bly hiervan en dit daagliks by hul kinders nagaan. Hoes, koors, koue rillings, kortasemheid, moeilike asemhaling, spier- of liggaamspyne, seer keel, skielike verlies van smaak of reuk, diarree, loopneus, hoof- en maagpyn, moegheid, naarheid en/of vomering is die algemeenste simptome wat met Covid-19 geassosieer word. Laat jou kind toets as hy of sy skielik sulke of ander simptome begin ervaar. As jou kind siek is, moet jy hom of haar eerder by die huis laat bly. Dit is beste praktyk – selfs in ’n normale jaar – en dit is nou veral van groot belang. Laat hulle hul klere uittrek sodra hulle by die huis kom. Laat hulle reeds by die deur uittrek en was ál hul klere so goed moontlik. Laat hulle ook hul skoene buite los. Moedig hulle aan om liewer buite te speel. Kenners van geestesgesondheid by kinders dink ná die inperking behoort daar ’n groter klem op die sosiale en emosionele welstand van kinders te wees. Speel leer hulle om hul emosies te beheer, dit kweek ’n sin van identiteit en ontwikkel belangrike sosiale vaardighede. Buite speel en leer moet aangemoedig word waar die geriewe beskikbaar is.