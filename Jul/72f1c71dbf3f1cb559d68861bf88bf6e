DIE minister van vervoer, Fikile Mbalula, sê die taxibedryf sou in duie gestort het as daar nie besluit is om voller vragte toe te laat nie. Pres. Cyril Ramaphosa het onlangs aangekondig dat taxi's weer vol vragte kan laai vir kort afstande en 75% vir langer trips. Ramaphosa se aankondiging het gekom ná verskeie dreigemente vanuit die taxibedryf. Hulle het dit duidelik gemaak dat die regering hulle met miljarde rande sal moet vergoed as hulle nie toegelaat gaan word om vol vragte tydens lockdown te laai nie. Volgens Mbalula het hulle ingegee omdat die bedryf op die randjie van ineenstorting was. "Die taxibedryf is nie gesubsidieerd nie en word dus dubbeld getref tydens Covid-19. Hulle skuld die banke en bly in die skuld." As deel van die regering se besluit moet taxi's gereinig word, maskers moet gedra word en vensters moet oopbly. Mbalula waarsku dat as die bedryf nie by die veiligheidsmaatreëls hou nie, die departement nie sal huiwer om teen hulle op te tree nie. - EWN 