DIE Kunstekaap-teater bied met die hulp van die Stad Kaapstad die Afrikaanse komedie Die Aasvoël aan. Dit sal dié maand en in Augustus as deel van die 2020 New Voices-program op die radio uitgesaai word. Die komedie is geskryf deur Elton Louw, ’n teksskrywer en tweedejaarstudent by Unisa. Hy is deel van die Artscape New Voices-program, wat jong skrywers ’n geleentheid gee. Bekendes soos die regisseur, die 7de Laan- en Egoli-akteur Denver Vraagom, en Emile Wil­liams van Montana en Mr. Bones 2-faam, asook André Samuels van Sexy Girls, The Final Verdict, Die Hofbode en Beelde is deel van die program. Die komedie gaan oor menslikheid – oor hoeveel mense gemeen het en wat kan gebeur as ons op die verkeerde tyd op die verkeerde plek is. Of dalk op die regte tyd op die regte plek?