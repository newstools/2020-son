’N FOTOGRAAF en bestuurder van ’n bekende modelagentskap in Kaapstad wat na bewering een van sy minderjarige modelle seksueel aangerand het, kom dalk Donderdag uit op borgtog. Die 50-jarige man het gister in die Kaapse landdroshof verskyn. Hy is op 30 Junie vir die beweerde voorval in hegtenis geneem. Na wat verneem word, het die voorval by die agentskap se ateljee in Loopstraat plaasgevind. “Die 14-jarige model van Eersterivier was op 24 Junie saam met haar ma by die studio toe die beweerde voorval plaasgevind het. “Haar ma het haar daar gelos om iets in die middestad te gaan optel,” vertel ’n familievriend van die meisie. Na wat verneem word, het die fotograaf toe die meisie aangesê om haar klere uit te trek en te pose vir naakfoto’s. Hierna het hy na bewering die kind verkrag. Die man se beweerde vies­like dade het eers die volgende dag aan die lig gekom. Die mamma het haar kind toe na die polisiekantoor in Kleinvlei geneem. “Daar het hulle haar verwys na die polisiekantoor in Kaapstad. “ ’n Klag van verkragting is aanhangig gemaak. “Die meisie is ook vir ’n mediese ondersoek na ’n dokter geneem.” Die polisie se eenheid teen gesinsgeweld, kindermishandeling en seksuele oortredings (FCS) in Kaapstad het laas Dinsdag die modelagentskap in Loopstraat deursoek en die man gearresteer. Hy het reeds die volgende dag in die Kaapse landdroshof verskyn. Die FCS het toe ’n beroep gedoen op andere wat dalk ook slagoffers van seksuele geweld by dieselfde modelagentskap was om na vore te kom. Gister is ’n nuwe klag by die dossier gevoeg. William Booth, die fotograaf se lawyer, het gister met die bortogaansoek begin. In sy betoë sê hy sy kliënt se gesondheid is nie goed nie en dat die risiko vir sy gesondheid nog groter gaan wees weens Covid-19 in die tronk. Die saak is tot môre uit­gestel.