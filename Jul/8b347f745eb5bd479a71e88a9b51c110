’N LYK, vermoedelik dié van die man wat Abieda Paulse (8) probeer red het, is gister in die kanaal naby Bokmakierie gekry. Yusuf Kiriboto (30) is saam met Abieda deur vloedwaters meegesleur. Polisieduikers het die lyk uit die kanaal langs die N2 oorkant Bokmakierie in Athlone gehaal. Die hartseer familie van Kiriboto was gister op die toneel toe die polisieduikers die lyk uit die water gehaal het. Dit kom ’n dag nadat die erg ontbinde lyk van Abieda Paulse in die Liesbeekrivier langs die M5 gekry is. Haar familie het gister­oggend die lyk gaan uitken en bevestig dat dit haar oorskot is. Fatiya, ’n familielid, sê: “Ons is verlig die twee se lyke is gekry. “My suster het vanoggend Abieda se lyk gaan uitken. “Nou kan ons berusting kry en is besig met begrafnisreëlings om haar ter ruste te lê.” Abieda en Kiriboto het meer as ’n week gelede verdrink toe stormwater hulle in die kanaal by die Vygieskraal-plakkerskamp meegesleur het. Abieda het saam met vriende langs die kanaal gespeel. Sy het gegly en in die kanaal geval. Toe sy om hulp skree, het Kiriboto in die kanaal gespring om haar te red. Hy het Abieda aan die arm beetgekry en na die kant toe probeer swem. Die stormwater was te sterk en het albei meegesleur tot onder die brug. Soektogte Dit was die laaste wat die twee lewend gesien is. Verskeie soektogte langs die rivier af het niks opgelewer nie. Lede van die Athlone- advieskantoor het Saterdag ’n gebedsdiens gehou waar die twee verdrink het. Die gemeenskap meen daar moet ’n draadheining langs die kanaal opgerig word om soortgelyke tragedies in die toekoms te verhoed. Volgens kapt. FC van Wyk, ’n polisiewoordvoerder, is ’n nadoodse ondersoek aangevra na die lyk van die drenkeling. Hy sê die polisie kan nie bevestig of dit wel die lyk van Kiriboto is nie en DNS-toetse sal gedoen word om die persoon se identiteit te bevestig.