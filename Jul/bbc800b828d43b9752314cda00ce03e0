OP DIE vooraand van die terugkeer van leerders in grade R, 6 en 11 het Angie Motshekga, minister van onderwys, ’n perskonferensie gehou oor die pad vorentoe. Sy het benadruk dat slegs graad 6 en 11 Maandag terug sal gaan skool toe omdat daar nog gereedheidsprobleme met die gr. R-groep is. Die provinsies wat nie gereed is vir die gr. R’s nie, moet alles in plek kry sodat die leerders wel voor die einde van Julie kan terugkeer. Verslae Sy sê ook dat die departement leerders, onderwyspersoneel en ouers se belange eerste stel. Motshekga sê: “Wat vir ons steeds die belangrikste bly, is die veiligheid by skole.” Die departement het verslae van alle rolspelers ingekry om besluite te maak oor die pad vorentoe sodat die skooljaar nie in sy geheel verlore gaan nie. Alle verslae het ’n goeie prentjie geskilder oor die haalbaarheid om leerders se terugkeer in te faseer. Die strategie wat gevolg word, is eenvormig regoor alle provinsies. Sy sê: “Daagliks sien ons die toename van infeksies. Maar net 4% van die skole moes tot dusver toemaak en heropen as gevolg van die virus. Minder as 1% van die onderwysers terug by skole het die virus gekry.” Die hoogste infeksies was in die Wes-Kaap, Oos-Kaap en Gauteng. Altesaam 11 onderwysers en admin-personeel en 3 leerders het sover gesterf, maar hulle was toe nog nie terug by die skool nie. Sanitasie was aanvanklik ’n groot probleem by skole, veral oor die gebrek aan water. Die departement het egter saamgespan met rolspelers vir watervoorsiening. Daar is 2 175 watertenks in totaal by skole regoor die land afgelewer. Die Oos-Kaap is ook nou uitgesorteer met watertenks. Voedingskemas sal voortgaan by skole vir dié wat klaar terug is by skole, maar ook vir die leerders wat nog nie terug is nie. Die program gaan steeds voort terwyl daar aan die nodige veiligheidsprotokolle voldoen word. Motshekga sê: “Ouers wat besluit om hul kinders eers by die huis te hou, moet met homeschooling voortgaan en dié wat dit nie doen nie, moet by die departement vir homeschooling- programme registreer.” Sy sê voorts: “Ons kan steeds nie alle leerders op een slag terug in ons skole inneem nie. Daarom moet dit in fases plaasvind.” Vandalisme by skole in alle provinsies bly ’n kopseer, maar in die meeste gevalle is dié skole wat daarmee sukkel, klaar besig met herstelwerk. Dit bly ’n groot kopseer vir die departement. Oriëntasie oor die nuwe normaliteit is aan leerders, onderwysers en ander skoolpersoneel verskaf. Baie skole voorsien pro­bleme wat genoeg spasie betref, veral as van die ander grade se leerders ook terugkom skool toe. Verskeie opsies hieroor word oorweeg.