’N COUPLE van Silver­town kla oor wetstoepassers hul groente-en-vrugtestalletjie afgebreek het. Shafiek en Nadia Dreyer smous al die afgelope jaar en het ’n wettige permit om groente en vrugte te verkoop. Die couple het ’n jaar gelede besluit om ’n stalletjie op te rig vir ’n inkomste. Hul harde werk is ’n week gelede deur ’n vrag wetstoepassers afgebreek. Volgens Shafiek het seker 20 vêns van law enforcement en die metro cops opgetrek en hul stalletjie begin afbreek. ’n Omgekrapte Shafiek sê: “Hulle het die pad afgesper en met lang guns rond gestaan. Hulle het ons behandel asof ons drug dealers of skollies is. “Ons het ’n wettige permit vir ons stalletjie en ook ’n Covid-19-permit om groente en vrugte te verkoop.” Volgens Shafiek het hy begin met ’n tafel waarop hy sy groente en vrugte uitgestal het. Sy besigheid het in die jaar gegroei en hy het ’n stand opgerig. Hy het ook vier mense uit die gemeenskap aangestel om te help met die verkoop van die groente en vrugte. Volgens Nadia het hul probleme begin toe die bure aanhoudend gekla en beweer het hulle het nie ’n permit vir hul stalletjie nie. Nadia sê: “Dit het al hoe erger geword en hulle het gedurig vir law enforcement gebel. Ons het skaars ’n maand die stalletjie gehad, toe begin law enforcement ons viktimiseer. “Hulle het ons verskeie kennisgewings gegee om die stalletjie af te breek. Hulle het ons ook beboet oor die struktuur glo onwettig is. “Ons het teen die besluit geappelleer en dit is later goedgekeur. “Die law enforcement-beamptes moes uitkom om die struktuur te inspekteer, maar hulle het dit nooit gedoen nie. Besigheidsone “Ons was baie geskok toe die klomp metro cops in vêns opdaag en ons stalletjie afbreek. “Hulle het ons nie voor die tyd ’n kennisgewing gegee om dit af te breek nie.” Volgens Wayne Dyason, woordvoerder van die Stad Kaapstad se wetstoepassingseenheid, is die plek waar die paartjie hul stalletjie opgerig het, nie in ’n informele besigheidsone nie. Dyason sê: “Die struktuur wat opgerig is, is onwettig oor dit ’n permanente struktuur was. “Verskeie mense in die buurt het gekla en die eienaar is verskeie kere gewaarsku om die struktuur te verwyder.”