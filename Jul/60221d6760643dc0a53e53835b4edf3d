DIE Southern Kings-rugbyfanchise is nie net onder administrasie geplaas nie, hy is ook nou sonder ’n hoofborg en bakkies. Die bekende bakkievervaardiger Isuzu het in Augustus 2018 aan boord gekom as hoofborg van dié beleërde Oos-Kaapse rugbyspan. Dit was ’n ooreenkoms van drie jaar. Volgens ingeligte bronne wil Isuzu, amper in sy laaste jaar as die Kings se hoofborg, nie hê sy naam moet verder met dié fran­chise vereenselwig word nie. Publisiteit Daarom het hy na verneem word al sy geborgde bakkies gister by die Kings se hoofkwartiere gaan haal – selfs die een bakkie wat geborg is vir die Oostelike Provinsie Rugbyunie (OPRU), ’n minderheidsaandeelhouer in dié franchise. Die Kings het die laaste ruk baie negatiewe publisiteit ontvang. Die vorige eienaars van die franchise, The Greatest Rugby Company in the Whole Wide World (GRC), kon nie meer die salarisse van spelers, afrigters en werknemers betaal nie. Daar was ook die baie openbare uitval tussen die eienaars van die Kings en die OPRU. Die GRC het die OPRU daarvan beskuldig dat dié in hul pad staan om die franchise ’n sukses te maak. Die OPRU is ook beskuldig daarvan dat hy die rede is dat die unie nie meer borge aan boord kon bring nie. André Rademan, president van die OPRU en nuwe voorsitter van die Kings se tydelike raad, wou nie gister kommentaar hieroor lewer nie. Hy het navrae oor die borgskap en terugbesorging van Isuzu se bakkies na Saru verwys, wat ook nie kommentaar wou lewer nie. Daar word egter betroubaar verneem dat die Kings se raad ’n vergadering met Isuzu gevra het. Geskied Dié vergadering gaan na bewering nog plaasvind. Geen bevestiging kon al gegee word oor wanneer dit sal geskied nie. Intussen het die Southern Kings die woord Isuzu van sy amptelike Facebook-blad verwyder.