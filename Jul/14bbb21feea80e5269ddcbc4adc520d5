MOET ál Goodyear se tyres­ eers uitgebrand word voordat daar na die mense geluister sal word? So wonder inwoners van Wesbank in Kuilsrivier. Hulle het Saterdag betoog en Stellenbosch Arterial en Main Road afgesper, en op dié paaie tyres gebrand omdat hul krag drie dae lank afgeskakel was. Trish da Silva, ’n woordvoerder van Eskom, sê sedert die storms verlede naweek is hulle oorval met werk en van hul mense het Covid-19 opgedoen. Die inwoners sê kabel­diewe is ’n groot rede vir hul probleme, en hulle weet wie die diewe is. Hulle beweer die verdagtes kom uit op bail net om weer van voor af te kom steel. Die gebroeders Lyle en Frank Manuel, wat die maatskappy Wood Works bedryf, verskaf aan baie mense in die gemeenskap ’n job. Lyle vra: “Hoekom moet ons mense eers protest voordat dinge gebeur? “Dit kan mos eers gefix word voordat daar opgetree moet word. “Kabels word gereeld gesteel en ons kla by die City en die ward councillor, maar niemand gee aandag aan ons nie. “Dis asof mense van ons vergeet hier in Wesbank. Ons verskaf werk aan ’n klomp mense en het die krag nodig.” Hy sê wanneer die krag saans afgeskakel is, word selfs beeste doodgery. Frank sê hulle het al gevra dat load shedding in die dag moet wees, want snags word kabels gesteel. Frank sê: “Ons kan mos sien wanneer dit in die nag gebeur. “Ons weet ook wie hulle is, maar hulle kry bail en steel dan net weer nadat hulle vrygelaat is. “Hier is talle scrap yards wat die kabels koop. “Hier is ’n nuwe brug ook opgesit en mense steel selfs die metaal daarvan.” Jennifer van Rooyen (59) en haar man, Basil (64), vertel hulle het vreedsaam gaan betoog oor die krag. Sy sê: “Later het die riot squad se cop opgedaag. “Ek is op my rug getref toe hulle op ons skiet.” Basil vertel die cops het selfs tot op hul stoepkamer geskiet en ’n ruit gebreek.