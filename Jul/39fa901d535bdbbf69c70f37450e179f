DIE lang arm van die gereg het sy naam Vrydag gestand gedoen toe ’n verkragter vir lank tronk toe gestuur is. ’n Man (48) is tot 15 jaar gevonnis vir die verkragting van ’n 16-jarige familielid. Die voorval het op 5 Desember 2016 plaasgevind. Die man het die meisie genooi om saam met hom na die quarry in Malabar in die Baai te stap. Hy het aan haar gesê hy wil familiesake bespreek. Daar gekom, het hy sy storie verander en haar geklap en verkrag. Teruggebring Die meisie het haar ouers ’n week later van die voorval vertel. Die verkragter het spore gemaak. Hy is twee jaar later in King William’s Town opgespoor. Hy is gearresteer en na die Baai teruggebring. Nadat die man in die hof verskyn het, is hy op borgtog vrygelaat. Die bevelvoerder van die Mount Road-polisiegebied, genl.maj. Thembisile Patekile, het die vonnis verwelkom. Hy het gesê die vonnis is ’n aanduiding van die polisie se toegewydheid om geweld teen vroue teen te werk.