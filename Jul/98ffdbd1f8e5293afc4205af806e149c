DIE Wes-Indiese Eilande se oorwinning in die eerste toets in hul reeks teen Engeland was ’n skitterende advertensie vir toetskrieket – selfs al is dit sonder toeskouers gespeel. Die Windies moes ’n uitdagende telling van 200 op dag 5 jaag, maar het danksy ’n skitterende beurt van Jermaine Blackwood (95 van 154 balle, 12x4) die teiken vir die verlies van ses paaltjies bereik. Dit het die eilandmanne ’n oorwinning met vier paaltjies besorg. Jason Holder (kaptein) se span was egter vroeg met die rug teen die muur en het gesteier op 27/3 nadat Jofra Archer (3/45) die nuwe bal laat praat het. Die Windies was op daai stadium effektief 27/4, aangesien die aanvangskolwer John Campbell uitgetree het ná ’n blitsige streepbal van Archer hom vol op die voet getref het. Blackwood, bekend daarvoor dat hy dikwels sy paaltjie weggooi met flambojante houe, het goeie vennootskappe met Roston Chase (37) en die paaltjiewagter, Shane Dow­rich (20), gevorm en die Windies kon die telling in die 65ste beurt behaal. Holder, wat sy span skitterend gelei en ook uitstekend in Engeland se eerste beurt geboul het, was vol lof vir sy snelbouler Shannon Gabriel, wat met wedstrydsyfers van 9/137 kan spog. “Wat Shannon in hierdie wedstryd gedoen het, verbaas my nie,” het Holder ná die stryd gesê. “Hy is net een van die ouens wat aanhou om dit te doen. Hy het ’n massiewe hart en hy het baie deurgemaak. Ons weet almal wanneer Shannon fiks en gesond is, is hy ’n handvol en hy het dit in dié wedstryd bewys.” Engeland sal waarskynlik vir Stuart Broad terugbring vir die tweede toets. Die gereelde kaptein, Joe Root, is ook weer beskikbaar ná die geboorte van sy kind. Óf Mark Wood óf Dom Bess sal waarskynlik moet plek maak vir Broad, terwyl Joe Denly of Ollie Pope opsy sal moet skuif vir Root. Die tweede toets begin Donderdag.