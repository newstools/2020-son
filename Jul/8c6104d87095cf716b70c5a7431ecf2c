WAYDE van Niekerk gaan binnekort weer op die atletiekbaan in aksie wees. Die 28-jarige wêreldrekordhouer in die 400 m gaan vir minstens drie maande in Europa oefen en meeding. Elite-atlete in Suid-Afrika het die groen lig van die regering gekry om na oefensessies op tuisbodem terug te keer. Met die plaaslike kompetisies wat opgeskort is, het van die land se beste baan- en veldatlete besluit om na hul tydelike basis in Gemona in Italië te reis. Hulle sal vir die res van die Europese somer daar gesetel wees. Van Niekerk het ’n indrukwekkende terugkeer van ’n ernstige kniebesering gemaak wat hy in Oktober 2017 in ’n raakrugby-game op Nuweland opgedoen het. Vanjaar se Olimpiese Spele, wat in Tokio sou plaasvind, is weens die pandemie uitgestel. Dit gee die boorling van Kraaifontein oorgenoeg tyd om hom voor te berei sodat hy ’n goeie kans staan om sy titel op volgende jaar se Spele in Tokio suksesvol te verdedig. Van Niekerk het gesê: “Ek is bly om terug te wees in Gemona, wat vir my ’n tweede tuiste geword het.” Die veelsydige spoedvraat het bevestig dat hy beseringsvry is. Hy is gretig om terug te keer na die baan en gaan na verwagting op 1 Augustus op ’n byeenkoms in Triëst meeding. “Ek is dankbaar om gesond te wees en hoop om, indien moontlik, aan ’n paar wedlope deel te neem. Ons begin voorberei op ’n volledige terugkeer na kompetisies wanneer beperkings op die corona-virus dit toelaat,” het hy bygevoeg. Benewens Van Niekerk, het die verspringer Ruswahl Samaai en die hekkiesatleet Antonio Alkana ook besluit om die toestande in die Noordelike Halfrond tot hul voordeel te gebruik. Akani Simbine, die Statebondspele-kampioen en Suid-Afrika se rekordhouer in die 100 m, gaan hom na verwagting vroeg volgende maand by dié drie aansluit. Die vier beoog om aan ’n paar byeenkomste deel te neem wanneer internasionale atletiekbyeenkomste weer aan die gang kom.