AS DAAR iets is wat Suid-Afrikaners goed kan doen, is dit om mekaar te ondersteun en saam te staan. En dít is presies wat die land nou nodig het, meen pres. Cyril Rama­phosa. Ramaphosa het ’n week gelede in sy toespraak die verskeie aanlyn Covid-19-ondersteuningsgroepe geloof. “Mense kan mekaar daar bemoedig en hul ervarings deel. As nasie kom ons bymekaar om mekaar by te staan. So bied ons vertroosting vir diegene wat siek is. “Verder bevorder hulle ook die aanvaarding van mense wat met die virus gediagnoseer is. Dít is veral belangrik sodat die stigma rondom die virus gebreek kan word. “Dit sal ook mense motiveer om hulp te soek en om nie in vrees te leef vir viktimisering nie.” Covid-19 Light the Solidarity Candle is só ’n ondersteuningsgroep. Dié groep bied solidariteit aan diegene wat aan die siekte dood is, in die hospitaal is en/of positief getoets is vir Covid-19. Elke aand om 19:00 word lede gevra om ’n kers aan te steek vir diegene met Covid-19. “Ons is ook eendragtig saam met die mediese en essensiële werkers wat op die frontline is. Ons wil ’n identiteit gee aan diegene wat betrokke is by die geveg om dié onsigbare virus te bestry. “Ons wil ook hoop gee en wys ons kan saamstaan soos in die tyd toe ons teen apartheid gestaan het,” sê die blad-administrateurs. Die groep bied ook emosionele ondersteuning en enige ander inligting wat kan help om die virus in kwarantyn te klop. Die South African Coronavirus Support Group is nóg ’n ondersteuningsgroep op Facebook. “Ons is almal saam in die storm. Kom ons bemoedig en lig mekaar op in dié uitdagende tye. As jy siek voel, moet jy mediese hulp kry,” lui die blad se bio. Lede van die blad Covid-19 Support Group South Africa deel hul eie ervarings, boererate en bied emosionele ondersteuning. “Alles is om met die stryd teen Covid-19 te help,” sê hulle.