DIE Leicester City-sokkerklub se manager, Brendan Rodgers, glo die gebrek aan kreatiwiteit in die laaste deel van die seisoen het sy span duur te staan gekom. Leicester het Sondag die Premierligaseisoen in die vyfde plek afgesluit en op kwalifikaasie vir die Champions League uitgemis toe Manchester United hom met 2-0 geklop het. Die doelskieter Jamie Vardy het wel die Golden Boot-toekenning gewen nadat hy die seisoen met 23 doele geëindig het, maar geen ander speler van Leicester het dubbelsyfers behaal nie. Rodgers het gesê: “Die span het baie gegroei. Ons het geweet dat ons 65 plus doele nodig het en ons het wel 67 behaal, maar om die spanne bo ons aan te vat kort ons meer kreatiwiteit en kwaliteit. “Die span was erg verswak in die laaste periode met drie van die verdedigers wat beseer was, maar ek is tevrede met hoe ons verdedig het. Ons wil egter meer kreatiwiteit in de laaste derde van die veld bied.” Rodgers het gesê hy sien uit daarna om aan die volgende seisoen se Europa League deel te neem. “Dit is die volgende stap vir hierdie groep spelers. Die spelers het ‘n goeie seisoen gehad. Daardie ervaring om in die middel van die week speel, sal ons sterker maak.”