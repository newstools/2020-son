JULLE kan twee van die grootste name in die plaaslike gospelbedryf saam op een verhoog sien. Dit is tyd vir Koortjies met Jonathan Rubain se eerste uur lange episode hierdie Sondag op kykNET & kie – en dis niemand anders nie as die talentvolle gospelsanger Neville D wat op die Koortjies-bank kom sit! Nie net sal Jonathan en die Koortjies-orkes meer musiek maak vir die kykers nie, die gaste sal ook nou en dan ’n kans kry om húl talent te kom wys. Jonathan en Neville deel vir die eerste keer in ’n lang tyd weer ’n verhoog in die eerste episode van seisoen twee. Kykers sal dalk onthou toe dié twee in 2016 hul groot “Koortjie Battle” gehad het by een van Neville se albumbekendstellings. Gaan kyk sommer nou daarna op YouTube, jy sal nie spyt wees nie. Die video is al meer as ’n miljoen keer gekyk. Jonathan vertel opgewonde: “Ek dink dit is perfek dat Neville D deelneem aan die eerste episode. Hy is ’n goeie vriend van my en ons kom al lank saam. Hy is net die regte en spesiale persoon om kykers bekend te stel aan die eerste uur lange episode.” Energie Die sanger van die lied “Nuwe Dinge” is net so verheug oor die geleentheid. Hy sê: “My experience met Jonathan was gemaklik en organies, want ons het ’n natuurlike band. Ek weet mense sal daai energie sommer deur hul TV-skerms voel.” Jonathan vertel verder dat kykers ’n ekstra dosis hoop sal kry in die langer episodes “Die excitement vir my is baie baie hoog vir Sondag se episode! “Ons skuif alles op – van die tydsduur tot die gehalte van die musiek. Ons het so baie ingesit om net die musiek beter te maak, so almal kan uitsien na goeie musiek en onderhoude. “Meer tyd beteken ’n ekstra dosis hoop vir mense,” belowe die aanbieder van Koortjies met Jonathan Rubain.