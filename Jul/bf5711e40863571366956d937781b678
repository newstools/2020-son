KRIEKET Suid-Afrika (KSA) het ondanks ’n warboel in sy virtuele raadsale gister tog ’n haas uit die hoed gepluk. KSA het gister aangekondig Betway is sy nuwe hoofborg. Die bankreus Standard Bank was die laaste paar jaar KSA se hoofborg. Betway se ooreenkoms strek oor drie jaar. Die aanlyn vermaak-reus sal voortaan die hoofborg wees vir beide die eendaagse internasionale en toetsformaat van die Proteas-mans, asook die amptelike borg van die T20-Proteas-mans en amptelike borg van die Proteas-vroue. Uitgedaag KFC bly aan as die Proteas se titelborg in T20I’s. KSA sê in ’n mediaver­klaring: “Hierdie ooreenkoms is gesluit in ’n fassinerende tyd vir sport; een waarin sportfederasies oor verskillende kodes heen uitgedaag word om innoverend te wees en nuwe maniere moet oorweeg om geliefde sportbyeenkomste aan ondersteuners regoor die wêreld te bied. “KSA het die uit­daging aangepak en is op­gewonde daaroor om met die progressiewe handelsmerk Betway saam te werk om hom te help in die strewe na uitnemendheid en om die spel na Suid-Afrikaanse en internasionale aanhangers te bring.” Kugandrie Govender­, KSA se kommersiële hoof, sê: “Ons is baie trots daarop om Betway as hoofvennoot van KSA te verwelkom, terwyl ons ons reeds suksesvolle verhouding na ’n nuwe vlak lig. “Hierdie vennootskap stel ons in staat om wyer met ons ondersteuners te skakel, en om ’n deal met hierdie wêreldreus te onderteken, is die ekwivalent van ’n ses om die wedstryd te wen. “Dis verblydend om ’n wedersydse voordelige verhouding te hê met ’n organisasie van integriteit wat sal bydra tot die spel van krieket in dié land terwyl ons sy doelstellings bereik. Verheug “Ons is opgewonde daaroor dat Betway in hierdie uitdagende tye sy vertroue in ons stel.” Anthony Werkman, uitvoerende hoof van Betway, sê op sy beurt: “Ons is verheug oor die samewerking met KSA. “Ons het reeds ’n uitgebreide sportportefeulje en dit toon ons verbintenis tot krieket. “Die SA span speel aan die einde van die jaar weer en ons wil graag sien hoe hy in ál die kodes speel.”