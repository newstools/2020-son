“DANKIE, Mr. Prez.” Lucinda Evans, voorsitter van Philisa Abafazi Bethu, ’n gemeenskapsorganisasie in Lavender Hill, sê hoewel sy dankbaar is vir die president se aankondiging oor die drankverbod, moes die verbod op alkohol in die eerste plek so gebly het. Pres. Cyril Ramaphosa het Sondagaand in sy toespraak die verbod onmiddellik van krag gemaak. Evans, ’n aktivis en voorvegter vir kinder- en vroue- beskerming, sê sy kon al die uitwerking van alkoholmisbruik voorsien toe die verbod verlede maand gelig is. Stampvol “Dit was ’n ramp wat ons ingewag het. “Ons het gesien hoe dit die reeds verlamde stelsel beïnvloed het. So, natuurlik sou dit net kon vererger en misdaad laat toeneem. “Sedert die regulasie gelig is, is ons noodskuilings stampvol en hospitale is ook erg geraak omdat hulle met alkoholverwante gevalle gevul was. “Daar was ook meer sake van geweld teen kinders en vroue omdat almal by die huis is.” Evans vertel dat sy darem nou ’n bietjie meer gerus is in die wete dat geld vir kos gebruik gaan word. “Mense sal nie meer kan binge-koop nie en nou sal daar ten minste kos op die tafel wees.” Evans voeg by dat sy ook aan mense dink wat in die drankbedryf werk. “Dis nie dat ek onsensitief is nie.” Maar sy voeg gou by die rol van wyn in die mishandeling van vroue en kinders is verwoestend. “Ek hoop dat die verbod tot die einde van Covid sal wees sodat die frontline-werkers kan asemhaal en hul fokus uitsluitlik op die virus plaas.”