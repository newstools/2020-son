DIE Southern Kings se instaanbreier, Robbi Kempson, sê die Kings-spelers is so gelukkig soos kinders op die speelgrond. Die Kings is deel van die agt franchises in Suid-Afrika wat die groen lig gekry het om hierdie week na kontaklose oefensessies terug­ te keer. En al is die oefenveld ’n ander wêreld as waaraan die afrigters en spelers gewoond is, is die kameraderie steeds sterk. Kempson sê sy span het goed aangepas by die nuwe oefeninge volgens die Covid-19-veiligheidsriglyne. “Die oefeninge is baie anders as voorheen, met die streng veiligheidsprotokolle en met die spelers wat in klein groepies opgedeel word, maar almal is verheug om terug te wees,” vertel Kempson. Al het die voorgestelde laaste twee wedstryde teen die Cheetahs nog nie goedkeuring gekry nie, voel Kempson die terugkeer verskaf ’n vorm van normaliteit. “Dit is goed om te weet dat ons in ’n rigting beweeg wat moontlik weer tot die een of ander vorm van normaliteit kan lei. “Dit was lekker om te sien hoe die spelers hulself geniet het.” Volgens hom is die veiligheidsmaatreëls streng. “Die veiligheidsaspek van dinge begin soggens vroeg, want almal moet ’n Covid-19- en algemene welstandsvraelys invul en deur die dokter goedgekeur word voordat hulle aanmeld vir oefening. “By die oefening maak die spelers hul hande skoon ná feitlik elke breek, terwyl elkeen sy eie afgebakende area het waar hulle hul stewels kan aantrek en hul besittings tydens die oefening kan bêre.” Kempson voeg by die afrigters moes ook aanpas. “Ons is van mekaar geskei op die veld en die dae is langer omdat ons die span in twee groepe verdeel wat op verskillende dae van die week oefen. “So, elke 45 minute het ons ’n nuwe groep van vyf spelers om mee te werk.” Hy sê hy is ook tevrede met die spelers se fiksheidsvlakke ná vier maande sonder enige aksie op die veld.