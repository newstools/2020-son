JY SAL nooit Black Twitter kan tevrede stel nie! Vra maar vir DJ Maphorisa. Dié local musikant het onlangs ’n foto van homself in die sosiale media gelaai waar hy in sy vuil en onnet kombuis staan. En soos twieps mos maar is, het hulle die “Nana Thula” hitmaker mooi laat verstaan dat hy morsig is en dat hy sy plek moet skoonmaak. Dan was daar verwaande twieps wat sonder skaamte gesê het dat DJ Maphorisa heeltemal te ryk is om so ’n klein kombuis te hê en dat hy sommer vir hom van daai peperduur Smeg-toestelle moet kry. En soos ’n mens is, probeer ons mos maar ander mense tevrede stel. Die musikant het toe weer ’n foto gelaai waar sy kombuis netjies en skoon is. En hy het ook winkel toe gegaan om ’n Smeg-ketel van sowat R2 900 en ’n Smeg toaster van sowat R2 600 te koop. Maar was dit genoeg om lastige twieps tevrede te stel? Natuurlik nie! Nou maak hulle ’n grap van DJ Maphorisa wat kamma van sy mag oorgegee het aan die boelies op Twitter. Een twiep het gesê dat daai Smeg-goeters glad nie in so ’n klein kombuis pas nie en dat hy eerder net die plek moes skoongemaak het.