HAAI, Sonlanders! Die Oom hoop julle het lekker die week gelees aan GWENDOLINE KORDOM se verhaal “Ter Wille van Noah­”. Ongelukkig kom alle lekker en goeie dinge ook mos tot ’n einde. Geniet nou die slothoofstuk van hierdie hartroerende verhaal. ‘VERGEWE my, Grason, vir die jare wat verby is. Here, wat het ek gedoen?” sê Malcolm met pyngevulde oë. Grason weet nie hoe om hierop te reageer nie. Hy het allesbehalwe dít verwag. Tog voel dit of daar nooit enige gisters tussen hulle verby is nie. Asof tyd ’n oomblik lank stil kom staan het en hulle mekaar juis op daardie plek moes vind. Malcolm is nie ’n vreemdeling nie; hy is sy pa. “Kom ek help jou met die tasse.” Toe steek hy sy hand onverwags uit. “My naam is Malcolm Lackay en ek is jou pa.” Grason sit sy hand in syne. Die ferm handdruk vertel hom sy pa is nie ’n swakkeling nie en die feit dat hy hom boonop in die oë kyk, sê baie. “My naam is Grason Baron en ek is jou seun.” Hulle lag saam. “Ek het net my rugsak gebring omdat ek nie seker was wat om te verwag nie,” sê Grason reguit. In Malcolm se blik lees hy iets soos goedkeuring voordat dié effens glimlag. “Dit is te verstane en ek neem jou glad nie daaroor kwalik nie. “Kom, laat ons uit die oggendlug kom.” Grason volg Malcolm teen die blink gepoleerde trappies op wat by ’n breë stoep eindig en hulle na ’n dubbele houtdeur lei. Grason verkyk hom aan die pragwoning. Pienk rankrosies klouter teen die voormure op. In die voorportaal kom hy agter Malcolm te staan en staar sprakeloos om hom heen. ’n Kristalkroonkandelaar hang uit ’n hoë houtplafon bo sy kop. In die voorhuis staan stylvolle, roomkleurige banke wyd uitmekaar uitgestal en op ’n deursigtige koffietafel pronk ’n interessante skarlakenrooi vroulike beeld. Alles is kunstig en getuig van duur smaak. Voordat Grason hom verder kan verwonder, beduie Malcolm hy moet sit. “Dankie dat jy gekom het, Grason. Ek weet dit kon nie vir jou en Lanie ’n maklike besluit gewees het nie. “Ná al die pyn en hartseer wat ek in haar lewe veroorsaak het, kan ek haar seker ook nie kwalik neem dat sy my haat nie. “Die feit dat jy hier is, sê my genoeg oor jou karakter. Lanie het ’n goeie job gedoen. “Noah se siekte het baie in my verander. Ek is oneindig dankbaar dat jy hier is, maar ek is bevrees jy is te laat.” Grason staar met ’n bonsende hart na sy pa. “Noah is alreeds weg. Toe Lanie reg uit die staanspoor weier, het ons na ander, meer ekstreme opsies begin gekyk, opsies met absoluut geen waarborg nie. “Maar ons was desperaat en jy weet hoe dit werk wanneer ’n mens desperaat is. “Dit is daai tye dat jy op niks anders kan fokus as om te bid vir oplossings nie. “Noah se tyd was besig om uit te loop. “Die selnabootsing wat die dokters tans in Amerika doen, het in die laaste paar jare groot opspraak gewek. “Gina en Noah het twee weke gelede met ’n span dokters tot in New York gevlieg. “Noah se prosedure is ’n week gelede voltooi en daar is alreeds vordering.” Grason staar verslae voor hom uit. Daar is ’n duisend en een vrae wat deur sy kop maal. Wat van die miljoen rand en wat van sy ma? Hoe gaan James reageer wanneer hy die nuus ontvang? Hy skrik toe hy sy gedagtes lees. Hoe selfsugtig van hom. Noah verkeer in ’n slegter situasie as wat hy is en hy worry oor geld. Hoekom sou Malcolm hom dan binnegenooi het? Durf hy hoop op iets meer? “Noudat ek nie meer vir Noah hoef te help nie, is my teenwoordigheid seker oorbodig,” gooi Grason ’n klip in die bos. “Noah is die rede dat jy vandag hier sit. “Hy het die pad vir ons oopgemaak. “Grason, ek kry eindelik die geleentheid om op te maak vir die onreg wat ek jou aangedoen het.” Grason wil uit sy vel spring. “Oor ’n paar minute gaan ek met hulle skype en jy is welkom om my in die studeerkamer te join. “Indien jy bekommerd is oor die geld, wil ek jou verseker dat jy dit nog steeds sal kry. “Dis om op te maak vir al die jare se onderhoud. “Laat weet vir Lanie jy is veilig terwyl ek die laptop regkry vir die oproep.” Toe Malcolm die vertrek verlaat, staar Grason verslae voor hom uit. Dan pluk hy die selfoon uit sy sak en bel sy ma. Toe sy antwoord, kan hy homself nie keer nie. “Mammie, ek kom binnekort vir Mammie haal. “Alles het goed uitgewerk, maar ek vertel vir Mammie later alles.” Toe hy opkyk, staan Malcolm in die deur. “Is jy reg vir die ding, Grason?” Grason knik en sê tot siens aan sy ma terwyl sy nog praat. In die studeerkamer kom hy agter Malcolm te staan. Die skerm maak oop en ’n mooi vrou met lang, swart hare verskyn. ’n Sagte lig skyn uit haar oë, asof sy vir die eerste keer in haar lewe werklik gelukkig is. Hy wag geduldig dat man en vrou klaar praat. Hy is verbaas toe sy hom vriendelik groet. “Hallo, Grason, hier is iemand wat jou graag wil ontmoet,” hoor hy haar sê. Die skerm word gedraai en ’n hospitaalbed kom in sig. Grason drink die beelde voor hom in. Op die bed lê ’n skraal donkerkopseun van ongeveer 12 jaar oud met sy bolyf effens gelig teen ’n wit kussing. Sy swart oë vind Grason s’n en dan is dit asof ’n lig binne-in hom aangaan voordat hy met ’n skraal hand waai. Die glimlag oor Noah se gesig ewenaar syne. “Ontmoet vir Noah, jou broer,” hoor hy sy pa sê. Grason se hart wil oorloop van al die emosies wat hy op daardie oomblik ervaar. Van agter die skerm lyk Noah oukei. Dit wil voorkom asof hy nie meer Grason se hulp benodig nie. Hy kan sien dat Noah nog siek lyk, maar die nuwe lig in sy oë gee hom hoop dat Noah op pad is na beterskap. Hy sou dit egter nog steeds gedoen het. Enige iets, ter wille van Noah.