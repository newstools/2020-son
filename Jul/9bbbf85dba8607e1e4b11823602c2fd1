JÜRGEN Klopp, Liverpool se manager, fokus op ’n manier om Aston Villa vandag te uitoorlê, eerder as om rekords te probeer jaag. Die Reds se Duitse sokkerbaas sê sy span sal maar baie diep moet delf om sake ná Donderdag se skandelike vertoning reg te stel. Dít was toe die nuwe Engelse Premierliga-kampioen in die Etihad met 0-4 teen Manchester City slae gekry het. Pep Guardiola (manager) se Manchester City-span het nog die Merseysiders die perfekte verwelkoming met ’n erewag gegee – net om kort daarna dieselfde Klopp se boys met rooi gesigte te laat. Klopp het ná dié wedstryd gesê die nederlaag het niks te doen gehad met sy spelers se houding as Premierliga-kampioene nie. Respekteer Hy is gretig om weer op die wenpad te kom en reken dit gaan ’n massiewe spanpoging verg om ’n ommeswaai te bewerkstellig teen ’n Villa-span wat veg om weer volgende seisoen in die Premier­liga te speel. Klopp het gesê: “Ons respekteer Aston Villa en sy situasie. Ons is bewus van die situasie waarin hy hom bevind. “As jy ons puntestand bekyk en jy bekyk sy puntestand, lyk dit na ’n uitgemaakte saak (wie die wenner gaan wees). “Maar dit is nie hoe ons sokkerwedstryde bekyk nie. Aston Villa het baie gehalte en hy sal met ’n kompakte formasie ver­dedig. “Dis waaroor ek dink en besin, nie die rekords wat ons kan breek nie. Dié is waaroor ons worry.” Intussen sal Joe Gomez waarskynlik weer saam met Virgil van Dijk in die middel van Liverpool se verdedigingslinie speel – Dejan Lovren en Joël Matip is steeds beseer. Gomez het Donderdag ’n nagmerrie-stryd teen die Cityzens beleef en word geblameer vir twee van die doele wat deur sy span afgestaan is.