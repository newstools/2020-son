MANCHESTER United is terug waar hy hoort – onder die room van Europese sokkerklubs. Die Red Devils het Leicester City op ’n dramatiese laaste dag van die Engelse Premierliga (EPL) met 2-0 geklop. Daarmee het hulle die seisoen in die derde plek afgesluit en vir die Champ­ions League gekwalifiseer. Leicester, wat vroeër in die seisoen 14 punte voor United was en selfs die tweede plek op die puntelys beklee het, eindig die seisoen in die vyfde plek. United moes dié seisoen in die Europa League gaan speel en is steeds betrokke in daardie kompetisie. Hy kan dus nóg ’n titel vir die seisoen verseker om dit regtig ’n suksesvolle een te maak. Chelsea, wat ook in ’n stadium ver voor United was, moes met vierde plek tevrede wees, al het hy Wolves met 2-0 geklop. Wolves is weens die nederlaag die sesde plek en outomatiese kwalifisering vir die Europa League kwyt. Tottenham Hotspur het sesde plek verseker deur met 1-1 gelykop te speel met Crystal Palace. Onderaan die log, waar die relegasiespook nog finaal moes bepaal wie die EPL sal misloop, was dit Aston Villa wat oorleef het. Villa het met ’n gelykop uitslag van 1-1 teen West Ham United seker gemaak hy hou Bournemouth en Watford uit die EPL. Bournemouth het Everton met 3-1 geklop, terwyl Watford verbete van 0-3 teruggeveg het teen Arsenal, net om met 2-3 te verloor. Villa is dan saam met Sheffield United een van die twee spanne wat verlede seisoen ’n terugkeer tot die EPL gemaak het en volgende seisoen weer daar te sien sal wees.