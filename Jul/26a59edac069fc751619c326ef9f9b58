JULLE, ons moet die Ramkat (pres. Cyril Rama­phosa) mooi vra om die drankwinkels oop te maak sodat ons darem ’n glasie kan klink op ons goue seun wat ’n hele paar Emmy-benoemings los gegrap het. Ons mag maar ’n opskop hou, want onse Trevor Noah is ses keer benoem vir sy internasionale show, The Daily Show. Hy is benoem vir onder meer die toekenning vir die mees uitmuntende variety talk series en mees uitmuntende writing vir ’n variety series. Ongelooflik Die goue seun het die nuus op Twitter met ons gedeel. Hy het ’n foto gedeel waar sy hare deurmekaar is, hy ’n stoppelbaard het en ietwat afgemat lyk. “Moeg en scruffy, maar geseënd en vervul. “Dit is regtig ongelooflik om te sien dat die @dailyshow vanjaar vir ses Emmys benoem is. Is dit ’n werklikheid? Dankie aan @TelevisionAcad vir die verering!” Ons gaan op 20 September uitvind of Trev met enige van die ses toekennings gaan wegstap op die Emmy-toekenningsaand, wat deur die komediant Jimmy Kimmel aangebied word. Ons hou duim vas vir jou, Trevor!