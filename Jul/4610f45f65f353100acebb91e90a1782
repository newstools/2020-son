MAAK My Famous keer op 8 Augustus 2020 terug – en die deelnemers is meer as gereed om kykers regstreeks te vermaak. Die show het ’n agt weke produksiebreek geneem weens die Covid 19-pandemie. Die tweede seisoen van Maak My Famous was soos oudergewoonte voor ’n gehoor by die Roxy Revue Bar in Grandwest Casino verfilm voordat die nasionale inperking weens die pandemie deur pres. Cyril Ramaphosa aangekondig is. En ingenome die maatreëls wat as wetgewing voorgeskryf was, moes deelnemers en lede van die produksiepan verfilming aan dié talentkompetisie onmiddellik stop en terugkeer na hulle verskillende provinsies. Maar nou is deelnemers nie net goed voorbereid nie, hulle maak ook gereed vir ’n splinternuwe tydsgleuf. Maak my Ramous sal nou elke Saterdagaand om 20:00 op beide kykNET en kykNET & kie uitgesaai word. En kykers is nou amptelik die beoordelaars. Kykers sal in elke episode die geleentheid kry om regstreeks te stem vir die deelnemer wie hulle dink moet huistoe gaan. Uitslae sal aan die einde van die program bekendgemaak word. Moenie vergeet nie, jy stem vir wie huistoe gaan en nie jou gunsteling-deelnemer nie. Die deelnemers sal gelukkig nie voor ’n leë gehoor optree nie. Elke mentor kry hul eie spasie in die Roxy Revue Bar om die optredes te kyk. Skakel elke Saterdag om 20:00 op kykNET, DStv kanaal 144, en kykNET & kie, DStv kanaal 145, in om al die aksie te volg.