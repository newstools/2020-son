TE MIDDE van die Covid-19-pandemie het Shamiel Kolbee, stigter van die Mr Price-skole­liga, verskeie redes om optimisties te wees oor die toekoms Die hoofrede is omdat die Rocklands-sportterrein in Mitchells Plain tans opgegradeer word vir die 2020-’21-sokkerseisoen. Die venue word ook gebruik vir die gewilde Mr Price-skoleliga-kompetisie. Dit volg nadat Zahid Badroodien, die mayco-lid vir gemeenskapsdienste en gesondheid, die daad by sy woord gesit het. Badroodien het vroeër vanjaar by die launch van Mr Price se netbalreeks gesê die Stad Kaapstad staan bankvas agter dié inisiatief. Projek Dis waarom die Stad meer as R4 miljoen vir die projek bewillig het. Kolbee verduidelik dit is verblydend omdat die sportgemeenskap van Mitchells Plain baie sal baat by die projek. “Daar is reeds 50 000F-tenks geïnstalleer en pompe wat gebruik kan word,” verduidelik Kolbee. “Dit het ook reeds ’n omheining om dit te beveilig. “Boorgate, wat dieper as 50 m ondergronds is, asook ’n netwerk van pype, kleppe en ander opspring-kleppe, sal vier tot agt velde van water voorsien en seker maak dit is van wêreldklas-standaard. “Die ou lamppale wat maar bitter min beligting verskaf het, is ook almal vervang en daar is nuwe ondergrondse kabels aangelê,” voeg Kolbee by. Die opknappingswerk volg omdat daar planne in die vooruitsig is om aandwedstryde van 54 laerskole en 16 hoërskole uit die omgewing in die toekoms daar aan te bied. Badroodien reken dis nie net ’n upgrade nie, maar wel deel van ’n deurlopende instandhoudingsprogram vir die fasiliteit. “Dis ons toegewydheid aan die gebruikers van die sportterrein,” aldus Badroodien.