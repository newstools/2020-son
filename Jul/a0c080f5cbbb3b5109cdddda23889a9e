SA Rugby het onlangs erken hy skep nie genoeg geleent­hede vir swart afrigters nie. Gelukkig hoef hy nie verder as Kabamba Floors te kyk nie. Die voormalige Springbok-losvoorspeler is deesdae die hoof­afrigter van Maties se Young­ Guns in Stellenbosch. Die 39-jarige boorling van Oudtshoorn het in 2014 sy rugbystewels weggepak nadat hy in ’n allemintige 207 eersteklas-games vir die SWD-Arende en die Vrystaatse Cheetahs uitgedraf het. Floors het ook die Blitsbokke met groot welslae verteenwoordig. Die veelsydige speler wat ook vleuel kan speel, het sy Springbok-debuut op 25 November 2006 op flank in die Twickenham-stadion teen Engeland gemaak. Ná sewe agtereenvolgende nederlae teen die Rose het die Bokke dié toets met 25-14 gewen. In 2006 is Floors as die Suid-Afrikaanse spelers se speler van die jaar aangewys. In sy speeldae het die uiters vaardige spelbreker geweldig baie geleer by die Bokke se huidige direkteur van afrigting, Rassie Erasmus. Al sy aandag is nou daarop toegespits om ’n sukses van sy loopbaan as afrigter te maak. Hy het gister aan Son gesê hy verwag nie dat geleenthede op ’n skinkbord na hom toe moet kom nie. “As dinge goedkoop en maklik kom, dan hou dit nie lank nie,” het hy gesê. “Ek is die tipe persoon wat nie die cheap en easy uitweg soek nie. “Ek verkies om die harde werk te doen sodat ek by iets betrokke kan raak wat lank en volhoubaar is. Ek jaag nie korttermyn-loopbaandoelwitte na nie. Ek soek ’n uitdaging waar ek my sukses kan meet.” Kabamba het as beroepspeler 14 jaar op die hoogste vlak gespeel en ’n sukses daarvan gemaak. Hy is nou vyf jaar by Maties se juniorstrukture betrokke. Daar het hy waardevolle ervaring opgedoen. “Ek doen tans die recruitment vir die Universiteit Stellenbosch. “Ek geniet dit om te werk met al die jong spelers wat van oor Suid-Afrika heen Maties toe kom. “Ek bestuur ook hul akademiese belange. As ’n oudspeler verstaan ek wat jong spelers ervaar en ek is bewus van die spesifieke skill set wat benodig word. “Ek evalueer hulle, werk aan hul sterk punte en vul hul leemtes aan,” het hy bygevoeg.