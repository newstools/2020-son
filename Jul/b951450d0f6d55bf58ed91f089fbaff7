NKOSAZANA Dlamini-Zuma, minister van tradisionele sake en samewerkende regering, wil maar net nie met die rokers en drinkers saamwerk nie. Antie Doek is glad nie gewild nie – veral nie met haar hardkoppige redenasie dat rook en drank die regering se stryd teen Covid-19 belemmer nie. Baie glo ’n twiet hierdie week van die regering dat die verkoop van alkohol en sigarette tot ná die lockdown verbied gaan word, is antie Doek se handewerk. Die regering het kort ná die twiet askies gevra en gesê dit was net ’n misverstand. Maar g’n roker of drinker vertrou antie Doek en haar misverstande meer nie, veral nie nadat ’n onlangse studie van die Universiteit van Kaapstad bevind het dat meer rokers nou ’n skyf deel nie. Tans het antie Doek g’n kompetisie vir die padda-toekenning nie.