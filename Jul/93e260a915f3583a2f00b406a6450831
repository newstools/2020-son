TELEURSTELLING en verwarring. Dis hoe ouers die onlangse besluit oor die heropening van skole vir leerders in gr. 6 en gr. 11 ervaar. Dié besluit is aangekondig net ’n paar uur ná landwye betogings deur onderwysers en leerders teen die heropening van skole. Leerders moet vandag (Maandag) terug wees op die skoolbanke. Ouers van so ver as Atlantis sê dié besluit is iets wat hulle in ’n baie moeilike posisie plaas. Die ouers sê hoewel hulle hul kinders terug skool toe wil stuur, is dit nie so maklik nie. Veral vir mense in arm gemeenskappe. Charlene Webb van Atlantis sê sy is baie angstig oor die heropening van die skole, veral oor die hoë Covid-syfer in hul gebied. Pyn “Hulle verwag dat ons versigtig moet wees. Maar hoe terwyl hulle tussen ander kinds ingedwing word? “Die verwagting van die departement is hoog, terwyl ons as ouers net vra om te wag totdat die peak verby is. “Ouer mense kan al klaar nie die pyn van die virus hanteer nie.” Carmen Jantjies van Lavender Hill het ’n seun in gr. 11. Jantjies sê sy het ook die besluit lankal gemaak om nie haar kind skool toe te stuur nie. “Daai fancy skole het kwaai hand sanitisers en word mooi na gekyk. “Watter waarborg is daar vir ons kinders in arm skole en gemeenskappe? “Dis nie reg nie. Die ministers se kinders sit in private skole met net 10 kinders per klas. “Ons kinders is 40 in ’n klas. As my kind siek huis toe moet kom, the Lord knows! Ek sal dit nie so los nie.” Gillian Atties van Mitchells Plain wat hoog swanger is, sê sy het twee kinders om oor te worry. Haar ongebore baba en haar seun in gr. 6. “Ons het sover reggekom om hom te homeschool, so ek gaan hom nie terug skool toe stuur nie. “Die hartseer ding is dat my kind net so bang vir die virus is. “Dit affekteer kinders se konsentrasie.” Senuagtig Amanda Clayton het ook gemengde gevoelens. Sy is nie altyd tuis om homeschooling te doen nie en dit plaas haar in ’n moei­like situasie. “Die dae wat ons by die huis is, sit ons agter sy boeke. “Ek is baie senuagtig en weet nie wat om te doen nie.”