“EK HET baie liefde om te deel, maar sukkel met geld ...” Dis die woorde van ’n vrou wie se deure al die afgelope 20 jaar oopstaan vir enige een wat hulp makeer. Nou met die lockdown voel Aminah “Mina” Wil­liams van Mina se Kinnes die knyp. Dié antie van Bontas sê al ken almal haar nie by die naam nie, ken hulle haar hart en haar storie. Elke dag gee antie Mina (71) vir omtrent 500 mense kos uit haar huis in Lepelhoutstraat­. Dis ook waar sy verlate kinders, haweloses en bejaardes huisvesting gee. Sedert die lockdown gaan dinge swaar vir die antie wat alles uit haar eie sak betaal. “Voor die lockdown het ek sowat 100 mense bedien. Maar nou makeer soveel meer mense hulp en behoeftiges het vermeerder by my drumpel,” vertel sy. Antie Mina vertel dat sy tans ’n bietjie hulp van haar vriendinne en familie kry, maar dis steeds nie genoeg om almal te bedien nie. Toe Son gister daar opdaag, het daar reeds ’n lang ry mense gestaan en wag vir ontbyt. Boeta Junaid Francis het gister in die lang ry gaan kyk dat almal maskers dra en hul distance van mekaar hou. In Desember het Francis van Port Elizabeth gekom en niks van die Kaap geweet nie, totdat hy by antie Mina uitgekom het. Hy sê nes sy hom daardie Desemberdag aanvaar het, het sy almal wat nou kos vra, aanvaar. “Almal sê altyd hoe hulle haar waardeer omdat sy kos maak.” ’n Vrou wat haar kind gebring het om pap te kry, sê antie Mina is van die min kombuise wat botter en suiker in haar pap gooi. Volgens antie Mina is dit omdat sy glo mense moet getreat word soos sy verwag om getreat te word. “Elke dag maak ons 240F-potte pap en dan maak ons ook lunch of supper. Kontak “Baiekeer is dié kos die enigste wat ons mense vir die dag eet. So, ek kan nie myself sien om te stop oor ’n shortage van geld nie.”