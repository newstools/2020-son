DIE Waratahs het gelyk asof hulle Saterdag hul eerste oorwinning in vyf probeerslae oor die Brumbies sou behaal. ’n Drie in die doodsnikke deur Issak Fines het egter die harte van die span van Sydney gebreek. Die besoekers van Canberra was net-net met 24-23 baas. Die span van Rob Penney (afrigter) het ’n groot deel van die Superrugby AU-kragmeting oorheers. Rob Simmons, kaptein van die Waratahs, was uiteraard teleurgesteld om die game op so ’n hartverskeurende wyse te verloor. Hy het agterna gesê: Dit irriteer my om geprys te word vir ’n goeie nederlaag. Ons moet net eenvoudig ’n manier vind om te wen. “Daar moet ’n bietjie meer vasberadenheid wees wanneer ons weer opdaag. Ons het gewys ons is ’n span wat besig is om te groei. “Ons is op die regte pad, maar ons moet begin wen. Ons kan nie net sê ‘ons het goed gespeel’ nie.” Die Brumbies het die sege gevier asof hulle die titel gewen het, veral omdat die Tahs hulle van meet af in die vaste fasette oorheers en vir die meerderheid van die game voorgeloop het. Dan McKellar, coach van die Brumbies, sê die Waratahs in ’n baie goeie jong span. “Ek haal my hoed af vir hulle en om eerlik te wees, ek voel vir hulle.” Die Brumbies kom Saterdag teen die Western Force te staan, terwyl die Waratahs die Rebels Vrydag aandurf. Die Force soek sy eerste oorwinning in die kompetisie nadat hy laas Vrydag in Brisbane met 24-31 teen die Reds vasgeval het.