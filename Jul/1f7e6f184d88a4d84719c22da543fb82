TERWYL sommige musikante zip kap oor die bewerings van verkragting en
 onsedelike aanranding teen ’n welbekende Suid-Afrikaanse musikant, is 
daar ander wat mond uitspoel. Die gerekende musikant het Maandag in die Blue Downs-landdroshof op klagte van verkragting en onsedelike aanranding voorgekom. Hy is Vrydag by sy huis in Kuilsrivier in hegtenis geneem. Hy het Maandag sy eerste hofverskyning gemaak. Nie
 net het mense buite die hof met plakkate te kenne gegee hoe hulle voel 
nie, die onderwerp is ook in die sosiale media druk bespreek. Die
 musikant, wat voorheen aan ’n musiekskool verbonde was, is gearresteer 
nadat een van sy voormalige studente die klagte teen hom gelê het. Volgens
 ’n bron het die 21-jarige klaer vertel dat hy vanaf die ouderdom van 14
 met die geheim gelewe het omdat hy sy musiekloopbaan wou beskerm. Die bron verduidelik: “Hy is nou in ’n beter plek omdat hy uitgepraat het. “Hy het dié besluit gemaak omdat hy besef het hoe belangrik dit is om sy kind se toekoms te beskerm.” Die musikant het swart jeans en ’n sweetpakbaadjie aangehad toe hy in die beskuldigdebank ingeskuif het. Hy het heel kalm voorgekom. Hy het wel ’n pers kombers by hom gehad vir indien hy borgtog sou kry. In
 die hof is die media gewaarsku om nie die beskuldigde se identiteit 
bekend te maak of foto’s van hom te publiseer voordat hy gepleit het 
nie. Aanmeld Die hof het besluit om die musikant op borgtog van R1 000 uit te laat. Kragtens
 die borgtogvoorwaardes moet die beskuldigde uit die 
Kuilsrivier-omgewing bly. Hy moet hom ook daagliks by die 
Kuilsrivier-polisiestasie aanmeld. Hy mag ook nie met die klaer of enige getuies in kontak probeer kom nie. Die saak is vir verdere ondersoek tot 30 Oktober uitgestel. Reagen
 Allen, die voorsitter van die Wes-Kaapse parlementêre komitee vir 
gemeenskapsveiligheid, kultuursake en sport, het gesê hy vertrou dat 
geregtigheid sal geskied. “Met dié dat geweld toeneem, is dit ontstellend om te verneem ’n vername musiekvervaardiger is in hegtenis geneem. “Elke klag van verkragting en onsedelike aanranding moet met erns benader word,” het hy gesê.