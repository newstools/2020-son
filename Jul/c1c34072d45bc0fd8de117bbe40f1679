INWONERS van die Metodistekerk se Mission Station in Klipfontein voel hulle is aan eie hul lot oorgelaat. Verskeie inwoners se huise is vandeesweek steeds onder water weens vloede. Nou beweer hulle hulle kry absoluut nêrens hulp nie. Een van die omgekrapte inwoners, Tarrin Esau, sê: “Nie een van die komiteelede het eens uitgekom om te kom help nie. “Dit is meestal ou mense en hulle is aan hul eie lot oorgelaat. “Hulle het chroniese siektes en sommige van hulle het borskwale. Ons huise is al sedert verlede Vrydagaand oorspoel en niemand het nog kom help nie.” Volgens Shahiem de Villiers het daar boonop ’n pyp gebars wat die probleem net vererger het. De Villiers sê: “Werkers van die stad Kaapstad het uitgekom, maar hulle het nie die pyp reggemaak nie. Gebars “Ons het elke jaar dieselfde probleem. Veral as dit reën, dan oorspoel ons huise. “Ek moes my meubels na my skoonma se huis neem, want my huis se vloere was oorstroom. “Ek bly langs die pad waar die pyp gebars het en my huis was onder water. “Dit help nie jy skep die water uit nie, want dit syfer weer deur onder die grond.” Volgens Fatima Adriaanse (65) moet sy sandsakke gebruik om te keer dat die water in haar huis inkom. Adriaanse sê: “Ek moes klomp geld uitgee om die water vir die afgelope vyf dae uit my huis te pomp.” Nog ’n bejaarde, Gail Hendricks, se huis is ook onder water. Hendricks sê: “Hulle kan ons ten minste help om die water weg te pomp. “Dit help nie as ons die water uitskep nie, want dit suig net weer deur.” Megan Januarie sê: “Dit is die tweede jaar wat my huis so oorspoel is. Afgekap “Ek het twee kleinkinders en een sit met ’n borskwaal.” Volgens Yvonne Baadjies, komiteelid by die Klipfontein Mission Station, het ramp­bestuur se mense uitgekom, maar niks gedoen nie. “Hulle hou vol dis privaat eiendom en hulle kan niks doen nie. Ek probeer alles in my vermoë om die mense te help, maar my hande is afgekap oor die Stad Kaapstad nie wil help nie,” sê sy.