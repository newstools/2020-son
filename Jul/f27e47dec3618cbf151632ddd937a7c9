LEDE van die polisie se eenheid teen gesinsgeweld, kindermishandeling en seksuele misdrywe in Kuilsrivier sal vir eers van die huis af moet werk. Dit kom nadat dié eenheid sy deure moes sluit omdat drie van sy lede positief getoets is vir die corona-virus. Son verneem dat die hoof van die kantoor ook onder diegene is wat positief is. Meer as 1 700 polisielede in die Wes-Kaap is reeds positief getoets vir die virus en 16 van hulle is weens Covid-19 dood. Verskeie polisiekantore in die Wes-Kaap moes al hul deure tydelik toemaak vir die publiek. In baie gevalle word die publiek na die naaste polisiekantoor verwys as daar nie ’n alternatiewe beskikbare plek is nie. Brig. Novela Potelwa, provinsiale polisiewoordvoerder, het Vrydag bevestig dat die kantore toe is. “Die plek word tans skoongemaak en ontsmet.” Potelwa het ook net een huidige geval bevestig. “Die lede wat met die besmette persoon in kontak was, sal vir toetse gaan. Hulle is almal tans in afsondering.” Sy sê die res van die lede gaan voort met hul werk van die kantoor af omdat hulle ’n noodsaaklike diens moet lewer­. “As bestuur vra ons om verskoning vir die ongerief wat hierdeur veroorsaak word.” Lede van die kantoor sing egter ’n ander deuntjie en hou vol minstens drie mense in die kantoor is al positief. “Ons word gedwing om ná drie dae weer werk toe te kom al was ons met iemand in kontak wat positief getoets is. Dís hoe die virus so gou versprei word,” sê een van die lede.