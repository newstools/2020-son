DIT het vir haar eerder soos ’n kort vakansie gevoel. Só sê ’n 42-jarige self-employed ma van Botrivier, Mariana Arends, oor haar kwarantyn by die Houw Hoek Hotel nadat sy in kontak gekom het met ’n persoon wat Covid-19-positief is. Toe sy simptome van ’n verkoue begin toon het, het sy nie geweet wat om te doen nie. Maar siende sy ’n tipe 1-diabeet is, het haar mediese span haar aangeraai om haar te laat toets vir Covid-19. Teen daai tyd was daar egter ’n baie groot backlog in toetsresultate en sy’t geweet sy gaan lank wag. Daarom moes Arends die moeilike besluit neem: Bly sy by haar gesin of boek sy haar by ’n kwarantyn-fasiliteit in? Sy het op laasgenoemde besluit, want sy wou nie haar kinders of bejaarde ouers in gevaar stel nie. Eers was sy ingeboek by ’n gastehuis in Caledon met haar eie kamer en badkamer. Maar toe ’n ander gas wel positiewe getoets is, is daar besluit Arends moet na ’n ander fasiliteit gaan. En dis hoe sy in die Houw Hoek Hotel beland het. Sy vertel toe sy instap, het sy klaar tuis gevoel. Die bestuurder het haar nie ook laat voel asof sy die pes het nie. Die staff het uit hul pad gegaan om haar tuis te laat voel. Volgens Arends het sy eerder soos ’n gas by die hotel gevoel as ’n pasiënt. As gevolg van haar diabetes het hulle ook haar dieet aangepas. Haar mediese span het haar ook gereeld gemonitor sodat haar toestand nie vererger nie. Sy wil die span van Theewaterskloof-subdistrik bedank wat die ekstra myl gegaan het om selfs haar chroniese medisyne vir haar te kry. Ná 19 dae van kwarantyn het Arends haar negatiewe resultate teruggekry en sy kon terug huis toe gaan. Sy sê hoewel sy haar familie gemis het, was haar besluit om in kwarantyn te gaan die beste besluit vir hulle. Arends sê verder die gemeenskap moenie mense verstoot wat positief getoets is vir die virus nie, want dit kan met enige iemand gebeur.