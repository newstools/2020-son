DANIEL het dié week soveel lief en leed ervaar dat Beatrice skoons in hoë hakke deur die bos loop om tot sy redding te kom. Haar gesigsuitdrukking met Lina-pop was priceless en as Laetitia moes sê dit is Casper, het Beatty seker in daai hakke agter Hamilton Johannesburg toe gehardloop. Dit was nogal baie opvallend dat Queen Bea nie vir Ronel van die kinders vertel het nie. Mind you, behalwe skinner, wat het die nuwe mev. Cupido anyway daar kom maak? En waar was aunty Gerty? Gelukkig bekommer die skoolhoof haar darem oor die skool se beeld en sy besluit om Daniel ’n dak oor sy kop te gee. Dit is amper asof sy sleg voel dat sy hom nie destyds die kontant vir die food vouchers wou gee nie. Meanwhile by die skool is Daniel weer op ’n mik hoog en hy was sommer lekker Zane se gesig af. Nou pleit die sokkerspeler onskuldig, maar dis sy skuld dat Daniel sing: “When people zol, they move from the pyp to the house.” Janice is die enigste realis wat weet dwelms het só ’n algemene ding in skole geword, daar word net daaroor gepraat wanneer ’n kind in die hospitaal beland. Terwyl daar hierdie week in die Kaapse strate betogings was teen die skole wat oop is, leer ons Janice is besig om haar matriek te voltooi – want opvoeding is belangrik. Sy vertrou haar enigste dogter met die geheim, maar Claudia se lippe is nie net pap nie, sy loop en vertel so waar as wragtag die geheim aan Lionel – wat nie ’n wag voor sy mond het nie. Lee-Roy praat met Godfrey asof hy een van sy brasse is. Jô, pappa-goed moes hom net daar en dan ’n pak slae gegee het, maar die ou man is so desperaat om in Nellie se goeie boekies te kom. Nie eens die storie dat sy oupa sy pa met ’n graaf gejaag het, laat Lee-Roy skrik nie. Daai graaf-storie klink interessant. Mammatjie moet kom kuier sodat ons dit kan hoor. Dis ook Lee-Roy wat Debra in haar kwaad stook en vertel om haar space te claim. Debra het die wêreld se vertroue, maar die kind soek net ’n bietjie liefde en gooi haar toe amper in die arms van uncle Steve, aan wie se lippe sy gehang het. Dié man, wat oud genoeg is om haar pa te wees, voel ook ’n connection – dis net nie wat sy voel nie. Duidelik is dit nie net Ingrid wat in Wendy se verlede dwaal nie. Die vrou se oë verander skoons as sy net Steve se naam hoor. Hopelik grawe Steve in meer as net die groentetuin. #Arendsvlei is vol lief en leed en die enigste moment wat missing was, was Wendy wat inloop op Debra wat ingaan vir ’n soen met Steve. Die hele Vlei sou hoor: Watte d*nn*r!