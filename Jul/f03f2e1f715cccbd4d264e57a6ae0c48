DIE Stormers se World Cup-sterre wat voor die lockdown beserings opgedoen het, het almal herstel. Dít is die goeie nuus wat dr. Jason Suter, die Stormers se spandokter, gister in ’n aanlyn konferensie met die media gedeel het. Herschel Jantjies het sy been gebreek in die laaste game van die Superrugby-seisoen voor die inperking. Die span het in Durban teen die Sharks gespeel. Jantjies is een van die World Cup-Bokke wat weer slaggereed is. Benewens Jantjies het Suter bevestig die Stormers- en Bok-kaptein, Siya Kolisi (knie), die haker Bongi Mbonambi (dyspier), die flank Pieter-Steph du Toit (been) en die stut Steven Kitshoff (borsspier) kan almal weer voluit begin oefen. Suter het gesê: “Ons is aangenaam verras dat die meerderheid van die groep beter daaraan toe is as wat ons verwag het. “Kitsie oefen van Maandag af weer saam met die span. “Bongi sal hom aan die einde van volgende week by die spanoefeninge kan aansluit. Dieselfde geld vir Pieter-Steph. “Siya oefen reeds voluit en Herschel sal hom teen volgende Maandag ook by die oefening kan aansluit. “Hulle almal is op koers en daar is geen rede dat hulle nie almal gereed kan wees wanneer ons ons eerste wedstryd kan speel nie.” Suter het benadruk hulle volg die riglyne en voorstelle van die regering in terme van die voorbereiding vir wanneer hulle moontlik weer kan begin speel. “Aanvanklik word ons toegelaat ons fiksheidsoefeninge sonder kontak te doen. “Die daaropvolgende maand kan ons hopelik weer begin kontak maak. “Alles hang af van die goedkeuring van die regering.” Suter het ook bevestig die twee spelers wat positief vir Covid-19 getoets is, sterk by die huis aan. Hulle het g’n simptome nie en sal weer getoets word voordat hulle hulle weer by die Storm­ers-groep aansluit. Hy het gewaarsku hulle verwag voortaan meer positiewe toetse onder die spelers. Volgens Dawie Snyman, die aanval-afrigter van die Stormers, is dit great dat die spelers uiteindelik weer die geleentheid kry om die rugbybal te kan rondgooi. “Jy kan sien die manne se tydsberekening is nog nie waar dit moet wees nie, maar hulle maak gou vordering. “Dit is goed om te sien dat die manne mekaar aanmoedig,” het Snyman gesê.