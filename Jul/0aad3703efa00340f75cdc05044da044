OF JY nou ’n bossiekop, kroeskop, krullekop of straight hare het – daar is iets vir jou in Chrislynn Sias se Facebook show Meisie Kyk Hoe Lyk Jou Hare! Ons het met dié opgewekte Kuier-verslaggewer gepraat oor haar nuwe venture. “Met die inperking het mense baie minder geld om te spandeer op expensive hairstyles en baie mense is ook maar ’n bietjie skrikkerig om na hul favourite hairdresser te gaan – en dít is waaruit die show gebore is. “Ek en ’n stilis deel praktiese tips oor hoe om jou hare by die huis te versorg en te style teen minimale koste,” vertel Chrislynn. Sy verduidelik wat die titel geïnspireer het: “Ons het almal grootgeraak met daai song ‘Meisie, kyk hoe lyk jou hare’. So, dis baie relatable. “En of jou hare nou kwaai lyk of wanneer jy ’n bad hair day het – mense stiek altyd uit met daai kommentaar: ‘Jinne, meisie, kyk hoe lyk jou hare!’ “Dit is iets wat natuurlik uit ons monde kom wanneer ons vir iemand komplimenteer oor hul hare of wanneer ons ’n bietjie spicy wil wees.” Chrislynn vertel die idee vir die show is haar redakteur, Kay Karriem, se breinkind. “Sy was oor my wat elke tweede maand met ’n verskillende hairstyle by die werk uitstiek. Een Vrydag het sy my gebel en gevra dat ek myself op video moet opneem terwyl ek my hare doen. “En ek is mos altyd ready vir ’n challenge! Ons het die goed gedoen en ’n maand later het ons die eerste uitsending in die studio opgeneem.” En wat kan ons van die show verwag? “Baie gelag en realness. Ek het lank gewag dat daar so ’n show in ons mark moet begin. Iets waarmee bruin mense kan relate. “Met die opneem van die show wou ek net hê dat vroue van oraloor genot moet put uit die show. Of dit nou is deur ’n nuwe hairstyle te leer, om ’n nuwe spreekwoord op te tel of om sommer net saam te gesels en saam te lag.” Wees lekker en kuier môre 15:00 saam met Chrislynn op Kuier se Facebook-blad.