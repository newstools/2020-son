DIS nooit lekker as jou werkkontrak sommer net so “Wha!” gestop word nie. Maar dit sny nog seerder as dieselfde kontrakte eenvoudig aan ander gegee word. Dís die werklikheid waarmee werkers in die Hantam-streek nou al lank worstel. Benewens dit skuld die departement van landbou, bosbou en visserye die werkers groot geld vir werk wat gedoen is, volgens Gizella Opperman, afdelingshoof van die Hantam/Karoo-Hoogland-kiesafdeling. “Die Demokratiese Alliansie in die Noord-Kaap gaan die stryd van Calvinia se plaaslike kontrakteurs verder voer wat steeds nie betaling vir hul werk ontvang het nie,” braak sy teenoor Son gal. Inligting “Dit kom nadat die departement van landbou, bosbou en visserye die kontrakte onverklaarbaar gekanselleer het. En dít nadat die kontrakteurs reeds dienste gelewer het.” Luidens Son se inligting het plaaslike kontrakteurs in 2018 kontrakte gekry vir die skoonmaak van indringer-doringbome in die gebied. Hulle is elk ’n sekere getal hektaar in ’n spesifieke gebied toegewys. Dié kontrakte is egter onverklaarbaar en sonder enige rede herroep nadat werkers dit reeds onderteken het. Sommige uitgawes was toe reeds aangegaan en werk is begin. Dieselfde kontrakte is toe aan nuwe kontrakteurs toegeken terwyl die ou kontrakteurs­ van die departement se lys verwyder is. Hulle het verder nooit weer werk van die departement ontvang nie, volgens Opperman. Jannie Swartz, bestuurder van die munisipaliteit in Calvinia, sê die werkers se kontrakte is gekanselleer voordat hy by die munisipaliteit begin het.