DIE gospelsanger Charlton Beyers is vandag dankbaar dat hy nog “aan dié kant” van die lewe is. Beyers is een van die duisende gelukkiges wat Covid-19 oorwin het. “Dit was ’n baie pynlike en moeilike ervaring, maar God is groter as corona. Hy verlaat nooit sy kinders in nood nie,” sê die boorling van Kraaifontein. “Ek is diep dankbaar dat ek genees is, maar ek het weer besef hoe afhanklik ons van God is. “My liggaam was in baie pyn. Ek kon nie eet nie. Maar deur die gebede en support van my familie, vriende en kerk het ek deurgedruk. Waarlik, daar is krag in die bloed van Jesus. “Ek het dit gemaak, baie deur die groot genade van die Here. My geloof was sterk en ek kon die nabyheid van die Here aanvoel.” Hy sê sy gunsteling-vers in die Bybel, Jeremia 29:11, wat gaan oor die planne wat die Here vir ons het vir ’n hoopvolle toekoms, is só gepas in die tyd. “Ek weet vir seker Jesus kom weer en Hy het ’n plan met my lewe. “Sy boodskap van hoop is groot in onsekere tye. God is groot en daar is niks te moeilik vir Hom nie. “Die virus is real. So, wees versigtig, laat ons gehoorsaam wees aan die reëls, dra jou masker en wees veilig. “Ek was nie bang vir die stigma nie, want dit kan met enige een gebeur. “Nou is die tyd om te bid soos nog nooit vantevore nie. Wees heilig, want ons leef in die laaste dae. “Soek die Here terwyl Hy nog te vinde is. Hy alleen is ons veilige vesting.”