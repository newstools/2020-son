SIR Mo Farah gaan nie net vanjaar aan die virtuele Cape Town Marathon (CTM) deelneem nie, hy gaan die internasionale ambassadeur vir die wedloop wees. Die CTM vind oor 100 dae van vandag af plaas. Die organiseerders van die CTM het die nuus oor Farah gister in ’n aanlyn konferensie aan die media onthul. Volgens Francois Pienaar, voorsitter van die CTM, is dit vir hom ’n droom wat verwesenlik word. “Ek wou nog altyd ’n Olimpiese gouemedalje-wenner as internasionale ambassadeur vir die wedloop hê. “Om iemand van Mo Farah se kaliber te kry om ’n ambassadeur te wees en aan die wedloop deel te neem, is wonderlik,” het die voormalige Bok-kaptein gesê. Farah is die suksesvolste Britse baanatleet in die geskiedenis van die Olimpiese Spele. Hy het in 2012 en 2016 in beide die 5 000 m en 10 000 m goue medaljes verower. Die 37-jarige boorling van Mogadisjoe in Somalië het gister bevestig hy gaan vir die CTM 10 km Peace Run aantree. Multiple Olympic Champion @SirMoFarah will be participating in the virtual @CTMarathon. He will be just one of an unprecedented global elite field of runners according to @elanameyer who will be participating. @FrancoisPienaar @jjswest pic.twitter.com/kJv8M0hakM Farah beoog om die wedloop te gebruik as voorbereiding om sy titels by volgende jaar se Olimpiese Spele in Tokio suksesvol te verdedig. Hy sê: “Ek sien regtig daarna uit om deel te neem. Ek gaan nie net opdaag en die resies aflê nie. Dit is baie belangrik om met ’n doelwit te hardloop. Ons almal hardloop vir iets. Ek wil iets teruggee aan ál die mense wat my ondersteun. “Dit gaan beslis die moeite werd wees. Dit is belangrik vir almal wat aan die CTM gaan deelneem om hul beste te gee. As jy lief is vir wat jy doen, maak dit ’n groot verskil. “Met die Spele wat uitgestel is tot volgende jaar, gaan ek vir nou ál my aandag op die 10 000 m toespits. “Ek is honger vir nog medaljes. Ná dit sal ek die marathonafstand aandurf.” Suid-Afrika se voormalige Olimpiese atleet Elana Meyer is verantwoordelik vir die elite-atlete se deelname aan die CTM. Meyer het bevestig die beste atlete in die wêreld gaan na verwagting vanjaar aan die virtuele CTM deelneem. “In dié stadium kan ons nog nie die name bekendmaak nie, maar dit gaan beslis al die beste langasems in die wêreld insluit,” het Meyer gesê. Vir nog inligting, besoek capetownmarathon.com.