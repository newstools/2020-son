MAMRE. – Inwoners hier het gisteroggend betoog omdat hulle meen hulle kry net leë beloftes en hulle soek behuising en werksgeleenthede. Ontevredenes het gisteroggend die in- en uitgange van die dorp versper. Volgens Elvino Skippers het hulle vreedsaam betoog. Terwyl tyres in die pad gebrand het, het die polisie inwoners gemaan om uiteen te gaan oor hulle die rampbestuur-regulasies oortree. Polisielede het met rubberkoeëls op betogers geskiet, waarna inwoners klippe en bottels na die polisie geslinger het. Bewerings dat skerp ammunisie wat gebruik is, is ook rondgegooi. Die polisie het verskeie mense gearresteer. Skippers vertel baie inwoners is reeds 30 jaar op ’n waglys. Hy voel ook dat die polisie nie juis baie doen om die gemeenskap teen misdadigers te beskerm nie. Skippers sê hulle het vreedsaam met plakkate gestaan. Hy verduidelik: “Ons het die vure doodgemaak omdat die polisie belowe het om mense te vra om eerder om te draai. Toespreek “Maar die polisie het mense in- en uitgelaat, wat die inwoners kwaad gemaak het en die vure het weer begin opvlam. “Ons verwag dat die burgemeester ons inwoners kom toespreek oor ons probleme.” Brig. Novela Potelwa, ’n polisiewoordvoerder, sê talle mense is gister in hegtenis geneem vir oproerige gedrag. Gister teen druktyd was die atmosfeer steeds gespanne. Die polisie het die situasie gemonitor.