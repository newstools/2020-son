’N LID van die Mfuleni-polisie wat al sy stryd teen Covid-19 wou gewonne gee, het nou nuwe krag om teen die virus te baklei. Dít is danksy ’n surprise-besoek deur sy spanlede van die provinsiale drilpeloton. AO Kululekile Mnxakwe is op 23 Junie in die Melomed-hospitaal in Bellville toegelaat. Hy is vroeër daardie maand positief getoets vir Covid-19. Die bevelvoerder van sy drilpeloton, Shireen Steenkamp, vertel dat sy en van die lede gereeld via Whats­App met Mnxakwe gesels het. “Verlede Donderdag was hy moeg. Hy was gereed om tou op te gooi.” Depressief Sy sê Mnaxakwe was op ’n ventilator en het met moeite gepraat. “Dit het geklink hy is op sy laaste. Hy was depressief omdat hy ook nie sy kinders of enige familie kon sien nie. “Hy was reg om tot siens te sê.” Die volgende dag het sy met die kapelaan reëlings getref dat die lede hom sal besoek. “Ons het Sondagmiddag oorkant die pad gestaan met ballonne. Ons het vir hom gebid, gesing en gedans. “Ons wou hê hy moet weet ons is daar vir hom, al kan ons hom nie fisiek besoek nie.” Die span het ’n live Facebook-video gemaak en ballonne in die lug laat opstyg. “Die aand het hy my laat weet dat hy ná ons besoek vir die eerste keer weer opgestaan en op ’n stoel gesit het. “Dit was wat ons uit die besoek wou hê, om hom weer positief te laat voel.” Son verneem dat die Blue Downs-groep – wat uit sewe stasies, insluitend Mfuleni, bestaan – 124 bevestigde Covid-19-gevalle het. Die minister van polisie, Bheki Cele, het dié naweek by sy besoek aan Khayeli­tsha bevestig dat altesaam 1 700 lede in die Wes-Kaap positief getoets is vir Covid-19. Altesaam 16 lede in die provinsie is daaraan dood. “Ons is bekommerd oor die syfers in die Wes-Kaap, want die provinsie het die hoogste getal lede wat positief is. Die getal lede wat in die land positief getoets is, is 4 000. Gauteng se syfers styg ook nou.” Volgens hom is daar nie ’n tekort aan PPE-drag vir polisie in die Wes-Kaap nie.