DIE Chiefs het gister in Hamilton geskiedenis vir ál die verkeerde redes gemaak. Die span van Canterbury het sy rekord- vyfde agtereenvolgende nederlaag in die Superrugby Aotearoa-kompetisie met ’n nederlaag van 31-33 teen die Highlanders gely. Die besoekers van Dunedin het met ’n geweldige terugvegpoging vorendag gekom. Dit was ’n hartverskeurende nederlaag vir die Chiefs nadat hulle ’n voorsprong van 24 punte in die eerste helfte weggesmyt het. Die span van Warren Gatland was in laaste 20 minute nog met 19 punte voor. Sam Cane (kaptein) se span het egter vier onbeantwoorde drieë afgestaan. ’n Drie ná die sirene deur Sio Tomkinson wat deur Mitch Hunt verdoel is, was die finale spyker in die Chiefs se doodskis. Damian McKenzie, het ’n drie in die 65ste gedruk. Mike Fraser (skeidsregter) en Brendon Pickerill (TMO) het nie die drie toegeken nie. Hulle het beweer die Chiefs was per ongeluk onkant – twee fases voordat die drie gedruk is. Gatland het egter dit nie as verskoning vir sy span se nederlaag gebruik nie. Hy het aan stuff.co.nz gesê: “Ek is nie ongelukkig daaroor nie, maar die beslissing is ná twee fases gemaak. “In ’n ander game sou die skeidsregter dalk beslis het dis te ver terug. Jy kan argumenteer hulle moes aanhou speel het en die drie toegeken het. “Ons moet net seker maak ons is konsekwent. “Daar was ’n strafskop net voor die rustyd. Die AR (assistent-skeidsregter) het dit onder die ref se aandag probeer bring. Ongelukkig het die kommunikasie nie gewerk nie. Daar was ’n paar tawwe calls.” Gatland sê hy verwag eintlik ’n verskoning van Bryce Lawrence, baas van Nieu-Seeland se skeidsregters. Hy sê sy span moet sy eie lot bepaal: “Soms word oorwinnings in spanne ’n gewoonte. Wanneer die calls teen jou gaan, moet jy slim wees in terme van hoe jy daaruit kom. So, ons is baie teleurgesteld daaroor.” Puntemakers: HIGHLANDERS – drieë: Marino Mikaele-Tu’u, Mitch Hunt, Aaron Smith, Jona Nareki, Sio Tomkinson; doelskoppe: Mitch Hunt (4). CHIEFS – drieë: Lachlan Bo­shier, Anton Leinert-Brown, Bradley Slater (2); doelskoppe: McKenzie (4); strafdoel: McKenzie.