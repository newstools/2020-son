KLEINBOERE in die Philippi- omgewing en die gemeenskap het ’n groot ekonomiese inspuiting in dié tyd van die corona-virus gekry. Die Stad Kaapstad het laas Donderdag ’n projek van stapel gestuur om agri-ontwikkeling in die stedelike gebied ’n hupstoot van R40 miljoen te gee. ’n Ooreenkoms tussen die Stad en Philippi Economic Development Initia­tive (Pedi), ’n nieregeringsorganisasie (NRO) en plaaslike vennoot, is by die Philippi-varsproduktemark aangekondig. Osman Asmal, die Stad se uitvoerende direkteur van ruimtelike ontwikkeling en omgewingsake, en Thomas Swana, die CEO van Pedi, het die ooreenkoms onderteken. Dan Plato, Kaapstad se burgemeester, sê die projek is begin om aan klein en mediumgrootte stedelike agri-plase ’n hupstoot te gee, en bied opleiding en werkskepping in Philippi aan. Die befondsing kom op ’n tyd waarin die Covid-19-pandemie die inkomste van plaas­like gemeenskappe bedreig. Samewerking tussen plaaslike regering, gemeenskappe, NRO’s en die private sektor is nou meer nodig as ooit. Die projek val in die Philippi Opportunity Area (POA) en bestaan uit drie komponente: ’n Uitgebreide en opgegradeerde agri-prosessering-en-verpakkingsfasiliteit met die nodige toerusting en tegnologie; ’n uitgebreide afval-tot-kompos-fasiliteit, insluitende die verwerking van erdwurm-afval, wat die hoeveelheid gemors by stortingsterreine sal verminder; en ’n moderne agri-opleidingsfasiliteit wat ’n wye verskeidenheid kursusse aanbied, sowel as kennis van plaaspraktyke en besigheidsontwikkeling. Marian Nieuwoudt, die mayco-lid belas met ruimtelike ontwikkeling en omgewingsake, sê die gebied het groot potensiaal vir ekonomiese ontwikkeling siende dat dit so naby die Kaapstad Internasionale Lug­hawe en industriële areas in die gebied is. Dis ook naby die Philippi Horticultural Area (PHA), wat meer as 100 000 vars produkte per jaar lewer. Die projek sal ook plaaslike kleinboere ’n voet in die deur gee deur gebruik te maak van die bestaande infrastruktuur van die Philippi-varsproduktemark. James Vos, mayco-lid vir ekonomiese geleenthede en eiendomsbestuur, sê hulle wil ook die varsproduktemark uitbrei om ’n nuwe fasiliteit in te sluit waar die opkomende kleinboere in die gebied teen ’n laer koste kan handel dryf. Vos sê die projek is ’n loodsprogram vir die ontwikkeling van ’n “aerotropolis” in die Suid-Oos-metro. Dis gemik op die daarstel van ’n spesiale ekonomiese sone op die Lughawensmaatskappy van Suid-Afrika (Acsa) se Swartklip-eiendom van 500 ha. Dit sal ’n industriële kompleks vir die massaverwerking van die PHA se vars produkte insluit.