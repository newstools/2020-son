DANIEL Farke, manager van die klub Norwich City wat reeds uit die Engelse Premierliga (EPL) gerelegeer is, het ná nóg ’n loesing vir sy span besluit om nie doekies om te draai oor hoe hy voel oor sy spelers se vertonings nie. Burnley het die Canaries Saterdag met 2-0 geklop. Farke het sy spelers daarna naïef, onervare en dom genoem. Hy het gesê: “Ons het die wedstryd op die voorvoet begin – presies die soort begin wat ons wou hê. “Burnley het gereageer soos verwag is. Hy is ’n baie ervare en gevestigde EPL-span. “Hy het besef hy het probleme en moet ons ritme versteur en ons probeer treiter. “Ons het in daai strik getrap en is twee rooi kaarte daarvoor gewys. “Naïef, onervare, dom – al daai terme is die regte beskrywing (vir die spelers). “Dit is onaanvaarbaar. Dit is onmoontlik om met agt spelers te wen. My spelers het in ’n lokval geloop.” Emiliano Buendía was die eerste Canary wat afgestuur is. Dit was in die 35ste minuut nadat hy ’n opponent met die elmboog gestamp het. Josip Drmic is daarna vir ’n lelike duikslag gerooikaart. Norwich het sover net 21 punte ná sy terugkeer na die EPL ingesamel. Hy gaan dié seisoen beslis met sy laagste puntestand in die EPL afsluit. Dis egter darem nie die minste punte deur ’n span in ’n seisoen nie. Daai ongewenste eer kom Derby County toe: 11 punte in die 2007-’08-seisoen.